/ /dpal e waM chos ldan gyi gdan rabs nor bu'i phreng ba zhes bya ba bzhugs/

/ /gsung ngag rin po che'i bla ma brgyud pa spyi'i rnam thar gyi 'phros dpal e waM chos ldan gyi gdan rabs nor bu'i phreng ba zhes bya ba bzhugs so/ // /oM swa sti/ phun tshogs
dge legs kun gyi yid bzhin gter/ /dbang gi rgyal po rtsa brgyud bla ma la/ /gus pas btud nas nga yi brgyud don bri/ /byin rlabs dngos grub gru char deng 'dir stsol/
/'dir gsung ngag rin po che lam 'bras bu dang bcas pa'i gdams ngag gtan la 'bebs pa la/ thog mar man ngag gi byung tshul/ byung ba'i chos la bshad sgrub bya tshul/ sgrub
pa mthar phyin nas gzhan don bya tshul dang gsum las/ dang po la/ bla ma spyi'i lo rgyus dang / so so'i lo rgyus gnyis las/ dang po la lam 'bras glegs bam na bzhugs pa'i
bla ma rgya bod kyi lo rgyus/ dmar gyis zhib mo rdo rje bar ston gyis mdzad pa'i lo rgyus/ bla ma dam pa bsod nams rgyal mtshan gyis mdzad pa'i rnam thar ngo mtshar snang
ba/ rdo rje 'chang kun dga' bzang pos mdzad pa'i gsung ngag bstan pa rgyas pa'i nyi 'od de'i kha bskang mkhas mchog gung rus mdzad pa dang / go ram bstan pa'i nyi ma bsod
nams seng ges mdzad pa dang / mnga' ris pa tshul khrims 'od zer gyis mdzad pa'i lam 'bras chos 'byung / mang thos klu sgrub rgya mtshos mdzad pa/ dpal sa skya pa sngags
'chang ngag dbang kun dga' bsod nams kyis mdzad pa'i chos 'byung rgyas bsdus sogs spyi'i rnam thar rnams dang / gnyis pa so so'i rnam thar ni/ rje sa skya pa chen po'i rnam
thar nas brtsams te/ rtsa ba'i bla ma'i bar gyi rnam thar pusti logs na bzhugs pa'i lung mdzad pa de yin/ 'dir spyi'i lo rgyus sam/ chos 'byung gsung ngag bstan pa rgyas
pa'i nyi 'od mjug ma rdzogs pa 'phro can du yod cing / de la gsum pa rje btsun sa skya pa yab sras rnams kyis dar bar byas tshul ni zhes pa man gyi kha bskang rje btsun
gung ru dang / kun mkhyen gyis mdzad pa gnyis yod pa las/ 'dir yang de'i 'phros kha bskang ba ste/

rje rdo rje 'chang yan gyi rnam par thar pa rnams deng sang phyogs gcig tu lung byed pa shas che zhing / de man tshang 'grig dka' bar 'dug pas/ 'dir mdor bsdus te brjod na/
spyir sngon lam 'bras lugs srol bco brgyad sogs 'byung ba yin na'ang / deng sang sa lugs ma gtogs gzhan cher mi snang / sa lugs 'di las sa skya 'khon gyi gdung brgyud rnams
dang / bstan 'dzin ngor rdzong tshar gsum sogs mkhas grub mang po'i rnam par thar pa'i legs byas dpag med snang mod/ 'dir skabs su babs pa/ rgyal bas lung bstan pa/ 'jig
rten dbang phyug gi sprul pa'i sku/ rgyal ba gnyis pa rje btsun rdo rje 'chang kun dga' bzang po zhes snyan pa'i ba dan srid pa gsum na gsal ba de nyid kyi phrin las
rgyun ma'i gtso bo dpal e waM chos ldan gyi chos grwa chen po 'di nyid kyi gdan sa pa rim phebs rnams kyis gsung ngag rin po che 'dzin skyongs spel gsum mdzad pa'i ri mo
cung zad cig spel ba la/ rje rdo rje 'chang rgyal bas lung bstan tshul/ rgya bod du bstan pa la bya ba byas tshul sogs rnam thar mang po'i bcud bsdus pa/ legs bshad chu bo
'dus pa'i rgya mtsho zhes bya ba sngar bkod zin pa'i 'phros don la/ rje bla mas bya lo la dgon gnas btab nas dgung lo don lnga'i bar 'gro don mdzad cing / gdan sa glo bo
sogs snga phyi kun dril bas lam 'bras kyang tshar brgyad cu gya gsum tsam song zhing / de la sogs pa'i rnam par dkar ba'i phrin las bsam gyis mi khyab ste/ rje mus pas
mdzad pa/ gu ge paN chen/ sangs rgyas rgyal mtshan/ srad pa kun blo/ gu ge chos dpal bzang po sogs/ slob ma rnams kyis mdzad pa'i yi ge rnams dang / de thams cad kyi sdud
pa kho bos bris pa'i rnam thar legs bshad rgya mtshor shes par bya'o/ /de nas gdan rabs rim par brjod pa ni rgyal ba rdo rje 'chang chen po kun dga' bzang

po'i rgyal tshab/ rje btsun mus pa sems dpa' chen po dkon mchog rgyal mtshan ni/ g.yas ru byang gi cha mus stod stag mo gling skya zhes par yab dkon mchog bzang po dang / yum
nam mkha' skyong gnyis kyi sras su sa pho 'brug la 'khrungs/ mtshan dkon mchog dar zer rus sdong / rigs zhang ste bod rgyal po'i sku zhang gi rigs so/ /yab mes rnams kyang
zhi dul dang ldan zhing / thugs rje chen po la thugs dam mdzad cing / sku tshe ring po bzhugs pa re byung gsung / rje 'di nyid gzhon nu nas 'khor ba mtha' dag sdug bsngal
mtha' med du rtogs nas/ chos kyi snang bas dus 'da' ba la/ gzhan gyis de'i don ma go bar pho ma skyes su byed pa dang / a rjes sun 'byin kyang byas gsungs so/ /dgung
lo dgu par rgyal sras thogs med pa'i slob ma/ dbang 'od bzang pos mkhan po dang / slob dpon dpal 'od pa la dge tshul gyi sdom pa nos/ mtshan dkon mchog rgyal mtshan dpal
bzang por gsol/ dgung lo bcu gsum pa la yum 'das/ de yan gling skyar bzhugs/ de nas gle lung / ngam rings/ gnas gsar/ bo dang po la stod/ dngul chu/ sa skya/ jo nang /
dbus/ nyang sogs gnas mang por byon zhing / bla ma nam mkha'i rnal 'byor/ rong ston/ rje gzhon nu rgyal mchog sogs dge ba'i bshes gnyen bzhi bcu tsam brten nas/ thos pa rgya
mtsho'i pha rol tu son par mdzad/ sa skya sogs su grwa skor mdzad de mkhas par thag chod/ gcod dang blo sbyong sogs thugs nyams su bzhes pas nyams rtogs bsam gyis mi
khyab pa 'khrungs/ dgung lo so lnga par lha sar bskor ba 'bum gter mdzad/ yar lam nyang stod du/ red mda' ba'i bshes gnyen bdun gyi gtso bo gangs chen kun dpal gyi mkhan
po gnas rnying don grub rin chen dang / rgyal tshab dar ma las gsang / chos rje rgyal mchog pas grib tshod pa sogs/ dge 'dun

rgya mtsho'i dbus su bsnyen par rdzogs/ de nas 'khor lo bde mchog lo nag dril gsum la sgrub pa snying por dril bar bzhed nas/ snyigs dus kyi rdo rje 'chang chen po kun dga'
bzang po shAka bzang sku 'bum na bzhugs par bsnyen te dpon slob thugs yid gcig tu 'dres/ de nas bzung ste sa skya dang / ngor dgon pa btab pa nas rje ma 'das bar du mus
dang yar 'byon mar 'byon lan brgyad sogs mdzad/ chos thams cad bum pa gang 'byor gsan/ ngor pa'i bu slob thams cad kyis bla mar khur te/ bla ma yab sras zhes 'bod/ rje sku
gshegs pa'i tshe rgyal tshab tu dbang bskur/ byi glang stag gsum ngor du bzhugs nas dgongs rdzogs rgya chen po bsgrubs/ de nas mus su grub pa gtso bor mdzad pa'i ngang
nas ngam rings dang / slar yang ngor du phebs/ 'jam dbyangs sher rgyam pa rgyal tshab tu bskos/ lam 'bras sogs gnang mthar mus kyi bsam gtan phug tu dgung lo brgyad cu gya
gsum pa la glang lo smin drug zla ba'i tshes brgyad la bde bar gshegs/ kha rag sgom chung ba dang / gnyan phul byung ba sogs kyi skye bar grags/ mngon shes dang grub rtags
bsam gyis mi khyab pa mnga'/ mdor na 'chad rtsod rtsom gsum mkhas btsun bzang gsum sogs yon tan bsam gyis mi khyab pas/ rje ngor pa'i slob rigs thams cad dang / sa skya
'khon gyi gdung brgyud rnams dang / rin spungs pa dang / byang pa sogs sde bdag chen po rnams la sogs pa gangs can gyi che dgu thams cad kyi 'dren pa dam par gyur pa'o/
/rje 'di'i rnam thar mkhas pa gung rus mdzad pa/ go bo rab 'byams pa bsod nams seng ges mdzad pa'i rtsa 'grel kha bskang dang bcas pa/ byams chen rab 'byams pas mdzad pa'i
gsol 'debs srad pa kun blos mdzad pa/ rwa dbon yon tan dpal

bzang gis mdzad pa sogs yig cha bzang la mang ba yod pas/ de rnams su shes par bya'o/ /'di ni mang po blo la mi 'jags pa la sa bon tsam zhig mi brjed pa'i ched du'o// //dpal
e waM chos ldan gyi gdan sa la/ gsum pa 'jam dbyangs shes rab rgya mtsho ni/ gtsang chu mig gi bya 'dab phyug grong du sku 'khrungs/ yab rgyal mtshan dar dang / yum lhun
grub rgyal mo zer/ sras gsum 'khrungs pa las/ bdag nyid chen po 'di chung shos byi lo pa yin/ bdag chen kun rin la mtshan zhus pas bsod nams 'phel zhes pa gnang dbang byin
rlabs rim par gnang zhing bstan 'dzin gyi skyes bu zhig tu 'byung bar lung bstan/ gdung ni 'gar te/ 'gar mi ye shes g.yung drung sogs kyi dbon rgyud yin/ rgya ston tsandra
de wa'i drung du 'bri klog sbyangs/ dgung lo bcu bzhi pa la snar thang gi gdan sa bcu bzhi pa grub pa shes rab kyis mkhan po/ shes rab dpal bas slob dpon/ rgya ston
tsandra de wa sogs kyi dbus su rab byung mdzad/ mtshan shes rab rgya mtsho grags pa dpal du gsol/ dgung lo nyi shu par sngar gyi mkhan po de nyid la slob dpon grub grags/
gsang ston dkon mchog rin chen/ spyan snga sbyin pa dpal bzang sogs kyis dge 'dun mdzad de/ bsnyen rdzogs mkhan po de nyid la chos kyang mang du gsan/ rdo rje 'chang kun
dga' bzang po sogs bla ma mang du bsten/ thugs rgyud sdom pa gsum gyis gtams thos bsam bsgom pa mthar phyin/ sa skya/ snar thang sogs su grwa skor mdzad/ chos rje rgyal
mchog pa la don gsal/ g.yag TIka sogs gsan/ rong ston chen po'i drung du bsnyen tshe 'jug pa gsung 'phro/ de nyid nye bar ston pa'i snod ni 'di yin te/ /de la dam pa'i don
gyi bden pa bstan par bya/ /zhes pa'i thad du phebs pas rten 'brel 'grigs/ chos rje sa paN gyis rjes su bzung / tshad ma la dbang 'byor/ rigs gter gyi spyi don mdzad/

bla ma gzhan yang bdag chen grags pa blo gros/ mkhan chen g.yag pa/ spos khang rin rgyal/ chos rje bsod nams blo gros/ paN chen nags rin/ mkhan chen kun dga' rin chen/ kun
mkhyen shes rab dpal/ chos rje dbon ston thub pa/ chos rje grags pa don grub sogs bla ma mang por chos gsan/ drug pa rdo rje 'chang chen po'i ngo bo kun dga' bzang po'i zhabs
drung du dgung lo so bzhi pa bya lor e waM chos ldan 'debs pa dang mtshungs par bsnyen/ gdams ngag bka' chos thams cad bum pa gang 'byor gsan/ lam 'bras tshar bcu gsum
gsan/ nyang stod dgon gsar du rong ston mjal bar phebs dus dza/ sna rje la gnang nas rten 'brel bsgrigs/ snar thang du grwa tshang zur du gnang / mkhas pa lhun grub grags
pa la stsal/ rje nyid e waM kho nar bzhugs/ rje rdo rje 'chang dgung lo nga gnyis pa la mnga' ris su gdan drangs/ rje'i slob ma drag shos cig thub bstan dar rgyas gling
du rje'i bzhugs khri la 'jog dgos tshul byung ba la/ rje 'di la bslab ston gnang ste/ 'phags pa rin po che'i ber thul dang chos dung sogs gnang ste rten 'brel 'grigs/
yab sras gnyis kyis chos 'khor rgya chen po bskor/ sa mo sbrul lo zla ba drug pa la rdo rje 'chang chen po e waM la 'byon khar/ khyed rang re zhig 'dir bstan pa'i bya ba
mdzod/ de nas e waM gyi gdan sa/ slob dpon dkon mchog rgyal mtshan/ kha char mkhan po nyid cag gsum sku tshe gang ring yin/ de mtshams kun dga' dbang phyug 'os yin gsungs/
rje 'di mnga' ris su rdo rje 'chang chen po dang tshul mtshungs 'gro don mdzad de/ thub bstan dar rgyas gling du lo bcu gcig bzhugs/ slar me glang la rje'i sku gdung mjal
ba sogs la e waM du byon/ rgyal tshab dam pa/ dkon mchog rgyal mtshan la 'bul ba dang / dge 'dun bsnyen bkur sogs rdo rje 'chang

gi dgongs rdzogs su bsgrubs/ snar thang du yang de bzhin mdzad/ rgyal tshab mus chen la rdo rje 'chang gi rnam thar sogs bka' chos 'ga' re gsan/ rje mus pas kyang rje 'di la
bde ba can gyi zhing gi bkod pa'i lung gsan/ slar rje bzang po'i zhabs kyi lung bstan rje mus chen la re zhig nyid kyis 'dir chos gsungs/ de mtshams mkhan chen shes rab
rgya mtsho 'os yin/ dgon pa 'di nged dpon slob rnams kyi rgya ri la phug la brten/ dka' las byas thebs pa yin zhing / nged la rjes bkod bzhag gnang dus sku chos 'di yin
zhing / nged kyis longs ma spyad par da lan byin rlabs rten la gnang gsungs shing gnang / rje dbon kun dga' dbang phyug /chos rje dpal rdor ba/ slob dpon bsod nams dbang
phyug sogs kyis gsol ba btab ste/ chu sbrul gyi lo sangs rgyas kyis chos 'khor bskor ba'i dus zla ba drug pa'i tshes bzhi la e waM chos ldan gyi bzhugs khri la mnga' gsol/
rta lor mus chen spyan drangs nas gsung ngag gnang / rje 'dis bshad bka' rnams gnang / glo bo tshun snga phyir gsung ngag tshar bco lnga tsam gnang / e waM gyi gdan sa
lo lnga mdzad/ 'chad rtsod rtsom gsum sogs kyis bstan pa spel/ rje 'dis mdzad pa'i yig cha rje rdo rje 'chang gi bstod pa duu ma/ 'jam dbyangs dkon mchog rin chen la bstod
pa sogs bstod tshogs rnams dang / mdzod kyi TIka /'dul ba'i spyi don sogs dang / mngon rtogs rgyan 'grel pa dang bcas pa'i sa dpyad/ 'grel TIka yan lag rgyas bshad sogs
dbu ma 'jug pa'i TI ka /spyod 'jug gi TIka /rnam 'grel gyi TIka /rigs gter gyi TIka sogs/ blo gros rnam 'byed sogs dang / tha snyad kyi skor la/ rig pa klog thabs/ smra
ba ngan 'joms la sogs pa'i sgra'i bstan bcos rgyan gsal byed la sogs pa snyan ngag gi bstan bcos/ gzhan spos dang gtsug lag gi bstan

bcos la sogs pa dang / gsan yig dgos pa kun 'byung sogs mang po dang / slob ma che ba shar pa bdag chen rdo rje 'chang chen po'i sku'i dbon po rgyal tshab dam pa kun dga' dbang
phyug /kha char ba bsod nams rgyal mtshan/ mkhas grub dpal rdor ba/ spyan snga kun dga' rdo rje sku mched/ byams chen mkhan po chos rje kun dga' bkra shis/ chu 'dus
mkhas btsun yon tan rgya mtsho/ paN chen shAka mchog /nyag bre yon tan 'od zer grags pa rin chen/ rkyang thur mkhan po dkon mchog dpal/ slob dpon bsod nams dbang phyug /a
gar chos rje grags pa dpal bzang / mkhas pa lhun grub grags pa/ thub bstan dar rgyas gling gi mkhan po yon tan chos rgyal/ byams gling mkhan po yon tan tshul khrims rgyal
mtshan/ sde snod 'dzin pa legs pa'i shes rab/ steng chen mkhan po nam mkha' dpal bzang / paN chen grags rgyal/ chos 'khor rgyal byed tshal gyi mkhan po shes rab 'bum la
sogs pa rab tu mang ngo / /bstan pa'i sbyin bdag a mgon bzang po sku mched yab sras rnams dang / chu 'dus bdag po sogs so/ /dgung lo bdun cu sa bya'i lor rgyal ba yab sras
gsum gyis mgrin gcig tu dbang bskur ba rgyal tshab dam pa kun dga' dbang phyug e waM bzhugs khri la mnga' gsol/ rje nyid e waM gzims khang 'og tu thugs dam la bzhugs/
dgung lo bdun cu don dguu sa rta dgun zla ra ba'i tshes gsum la bsnyung ba med/ 'da' ka ma gsal btab ste sku gshegs pa'i tshul bstan/ rgyal tshab dam pa kun dga' dbang phyug
gis zhu 'bul dang / gshegs rdzongs yang dag par mdzad de/ rgyas par rwa ston yon tan dpal bzang gis mdzad pa'i rnam thar du blta'o// //rgyal tshab dam pa kun dga' dbang
phyug ni/ chos rje rdo rje 'chang dang gdung rigs gcig pa/ chos rje shar pa ye shes rgyal mtshan gyi gsol

dpon/ drung chen bde legs dang / mus kyi mthong ba sras btsun dpal ldan bzang mo'i sras su chu mo yos la lhums su zhugs nas/ shing pho 'brug la 'khrungs te/ sems dpa' chen
po shAkya bzang gi sku 'bum du chos gsan du phebs pa dang dus mnyam mo/ /dgung lo drug bdun bzhes par dge bsnyen kun dga' grub ces gsol/ kha'u skyes lhas su slob dpon dpal
ldan don grub kyi drung du bslab sbyong mdzad/ de'i tshe mgon po gdong bzhi ba brag la thim pa'i sgo chung dam 'byar bshig nas bltas kyang 'khu ldog ye ma byung gsung ngo
/ /dgung lo bcu gnyis shing yos la bla brang shar du rdo rje 'chang kun dga' bzang pos mkhan po dang / byang phug kun legs pas slob dpon mdzad de rab tu byung / mtshan
kun dga' dbang phyug tu gsol/ byang phug tu kye rdor rgyud gsum la thugs sbyang mdzad/ chos rje rdo rje 'chang dag pa'i zhing du ma phebs par 'bral med du brten nas/ gsol
zho'i mdzo mo 'tsho ba sogs phyi nang gi las su bya ba mtha' yas pa zhig la dka' ba chen po spyad/ dgung lo nyer bdun sa rta lor mkhyen rab kyi dbang phyug kun dga' bzang
pos mkhan po/ mus chen pas las slob/ kha char sems dpa' chen po bsod nams rgyal mtshan pas gsang ston/ grub chen nam mkha' dpal bzang pas grib tshod pa sogs/ dge 'dun
gyi dbus su bsnyen par rdzogs/ sdom pa gsum gyi bslab bya la gces spras su mdzad/ rdo rje 'chang chen po las chos thams cad bum pa gang 'byor gsan/ phyag len sogs byin rlabs
kyi drod rtags ma yal bar bzhugs/ rje mus chen 'jam dbyangs sher rgyam pa dang / nyag bre yon tan 'od zer sogs la'ang chos mang du gsan/ mdor na thos bsam mthar phyin
nas/ kye rdor yab yum sogs bsnyen sgrub mthar phyin/ shing mo bya lo sems dpa' chen po'i drung du phebs par brtsams pa'i tshe/ rje btsun rdo rje 'chang

chen po'i shing thog bil ba bzang po zhig phyag tu bsnams/ bil ba rgyu rkyen 'bras bur ldan pa'i sogs kyis bkra shis mdzad pa byung / de nas e waM gyi gdan sar phebs te/ shis
brjod dang mthun pa'i don mngon du gyur/ ngor dang mnga' ris sogs su snga phyir lam 'bras tshar bcu bdun rgyud bshad nyi shu rtsa lnga sogs chos kyi 'khor lo bsam gyis
mi khyab pa dang / zang zing gi dpal 'byor rgyas pa sogs lugs gnyis kyi dpal 'byor bsam gyis mi khyab/ mnga' ris glo bor lan gnyis phebs pa'i rjes ma byams pa gling du sa
ga zla ba'i nyer gcig la sku gshegs/ sku gdung bzhugs pa'i mchod khang la pu tra sku gnyer gyi tshul du byung bar grags/ gdung rnams e waM du gdan drangs te gdung tsha
dpag med dang / rje'i gzims mal sku 'dra gser sku dang phyi rten sogs dgongs rdzogs rgya chen po bsgrubs so/ /bla ma 'di rnal 'byor dbang phyug gi sprul par grags shing /
rang gi spyi bo'am snying gar bsgoms pas bir srung tshar re dang byin rlabs mnyam gsungs so/ /rgyas par rwa ston yon tan dpal bzang / chos rje glo bo mkhan chen/ sa skya
pa sngags 'chang ngag dbang kun dga' bsod nams kyis mdzad pa'i rnam thar gyi yi ger shes par bya'o// //mkhas grub dpal ldan rdo rje ni/ sa skyar yab dpal 'byor bzang po
dang / yum skyed pa dpal gyi sras su lcags yos lor 'khrungs/ sa bzang 'phags pa la tshe dbang zhus/ bla ma nyid kyi skya ming rdo rje sra brtan zer gsungs nas der btags/
lung bstan mdzad/ dgung lo brgyad pa la theg chen chos rje las rab tu byung / mtshan dpal ldan rdo rjer btags/ shAka bzang du rdo rje 'chang las rdo rje phreng ba nas brtsams
gdams ngag thams cad bum pa gang 'byo'i tshul du gsan/ bco lnga par sa skyar grwa skor mdzad/ bzang ldan dge 'phel gyi 'chad nyan kyang mdzad dgos byung kyang chen po
la mi mnyes pas lo

gcig las ma mdzad/ rje 'di dgung lo bcu dgu dang rje rdo rje 'chang zhe bdun pa zhi ba sa bya la e waM du phebs/ rje rgyal mchog pa la tshad ma sogs mang du gsan/ chos rje
gzhon nu seng ge la gsang 'dus/ bde mchog sgrub thabs rgya mtsho sogs gsan/ nyi lde ba gu shrI pa chen po la theg chen nas brgyud pa dang / bla ma nam mkha' dpal bzang nas
brgyud pa'i lam 'bras sogs gsan/ ngor du rgyal rtse ba'i bdag mo srad kha dpe ma dgon 'dabs su rab byung ma zhus pa'i rab ston gyi sar rje 'dis snar thang pa'i bka' bcu
pa lhun grub bya ba rigs pas bcom pas/ rje rdo rje 'chang gis thugs rtsis shin tu che zhing mkhas grags thams cad du khyab par mdzad do/ /de ltar rje'i chag phyir byed skabs
bsnyen rdzogs kyang mdzad do/ /rje mus pa dang / kha char ba dang / chos rje sher rgyam la sogs la'ang chos mang du gsan/ rje ngor pa gshegs dus shAka bzang bla brang
gi gdan sa 'di la gnang nas/ ngor dang sa skya re mos su bshad sgrub kyi thugs dam mdzad/ nyin re chag med kyi rim pa sum cu rtsa gnyis tsam re yod/ spyan ras gzigs mig
gi gzungs la'ang thugs dam mdzad de/ de ltar thugs dam zab mo rnams kyi thun bar la rgyud sde bzhi dang 'brel ba'i dbang bka'/ rgyud rgya gzhung mang po'i bshad pa/ khrid
byin rlabs/ lung man ngag /sgra dang snyan ngag gi lag khrid sogs chos kyi sbyin pa dang / zang zing mi 'jigs byams pa ste/ sbyin pa rnam bzhi sogs la rtag 'grus mdzad/
la la na re dbang bskur tshe'i sag dar yin zer ba mun sprul yin/ de 'dra gang nas kyang bshad pa med/ gangs ri'i khrod nas sa bzang 'phags pa las dbang bskur mdzad pa mang
ba med de dgung lo brgyad cu gya grangs bzhugs pa yin/ nged rang yang bdun cu don bgrangs sdod pa'i rtsis yin gsungs mdor na chos de

rnams kyang re re nas rnam grangs mang du gnang ba yin te/ gsung ngag cha lag dang bcas pa yongs rdzogs sum cu so gsum la sogs pa bsam gyis mi khyab bo/ /de yang e waM du rdo
rje 'chang yab sras gsum gyi ring la zur chos kyi mthil len mdzad/ chos rje rgyal mtshan pa mnga' ris su lan gnyis phebs dus mkhan tshab mdzad/ me mo phag la mkhan por
mnga' gsol/ stag lor steng 'gebs su lam 'bras gnang ba'i tshe thams cad kyis sku khams ngan tshul dang dogs che tshul zhus pas/ lam 'bras kyi ring la bar chad mi 'ong /
de nas chos 'tshams byed gsungs shing / lam 'bras grol nas bsngo smon rgyas par mdzad cing / rje btsun rdo rje 'chang chen po kun dga' bzang po'i zhal snga nas kyi thugs
dgongs yongs su rdzogs par gyur cig gsung zhing spyan chab mang du bsil lo/ /de nas tshes bdun nas shAka bzang du sku mtshams mdzad de/ de dag gi skabs su 'ja' dang me tog
sogs kyi ltas/ yi dam gyi dkyil 'khor mang po'i zhal gzigs pa sogs brjod kyis mi lang / chu pho stag gi lo'i sa ga zla ba'i tshes bcu bdun gyi snga dro la mya ngan las
'das te/ dgung lo bdun cu don gnyis pa'i chu pho stag lo'i thog tu yin no/ /sku gshegs pa'i me tog gi char la sogs pa 'bab pa gzigs pas/ sngon rje sems dpa' chen po bde ba
can du gshegs pa dang / slob dpon gung ru grongs pa'i dus rnams su babs pa yin par 'dug /'o cag la e babs ang gsungs/ sku rjes rnams bdag chen rdo rje 'chang blo gros rgyal
mtshan gyis bka' khyab gnang / rgyas par mi nyag paN chen grags pa rdo rje sogs slob ma rnams kyis mdzad pa'i rnam thar du blta'o// //go bo rab 'byams pa bsod nams seng
ge ni mdo khams 'bom gyi yul du/ yab zhang skyabs/ yum rgyal ba sman gyi sras su sa mo

bya lor 'khrungs/ mtshan mi nyag dpal ldan du btags/ e waM chos ldan btab lo dang rje 'di 'khrungs lo gcig /dgung lo brgyad par mkhan po bsod nams 'od zer slob dpon kun dga'
'bum la rab tu byung / mtshan bsod nams seng ger btags so/ /go bo rab 'byams pa shes rab dpal ba'i drung du slob gnyer mdzad/ chos mang po gsan 'jam dbyangs kyi bsnyen
pa mdzad dus mnal lam du ral gri cig phyag tu byung 'phral shubs nas phyung nam mkhar phyar bas dbus gtsang khams su khyab par snang ba byung / de dus nas go ram gyi mtshan
thogs/ 'brug lo la nA lendrar byon/ rong ston dang mjal nas chos gsan/ gsang phu dang 'bras yul skyed tshal du chos thob dang slob gnyer mdzad/ dgung lo nyer drug pa khyi
lor e waM chos ldan du/ rdo rje 'chang kun dga' bzang pos mkhan po/ mus chen dang rje kha char bas las gsang mdzad de bsnyen par rdzogs/ mkhan slob de dag las chos dpag
tu med pa gsan/ dgung lo zhe lnga pa chu sbrul la rta nag thub bstan rnam rgyal btab/ yos lo nas lo bzhir e waM gyi gdan sa yang mdzad/ rta lor rje dkon mchog 'phel ba
e waM gyi gdan sar bkod/ sa skyar chos 'khor mdzad nas/ tshur lam bya lo hor zla dang po'i nyer gcig la sngon mo rdzong du sku gshegs pur thub bstan du spyan drangs/ de'i
dbyar rje dkon mchog 'phel ba thub bstan du byon nas/ rten bzhengs dang sku gdung zhugs 'bul sogs dgongs rdzogs mdzad de/ de lta bu'i kun mkhyen go ram pa 'di rje btsun
grags pa'i sprul par grags/ sa skya pa'i bstan pa'i gnad la shin tu bka' drin che'o/ /rgyas par kong ston/ yig mkhan gzhon nu/ ri khrod pa kun dga' mchog ldan/ glo bo mkhan
chen sogs kyis mdzad pa'i rnam thar gyi yi ger shes par bya'o// //rje rin po che dkon mchog

'phel ba ni/ yab rdo rje 'chang kun dga' bzang po'i rus dbon/ dbon ne bkra shis legs pa dang / yum bu 'dren skyid kyi sras su shing mo glang la sa skya'i gu rar 'khrungs/ dgung
lo bdun par rdo rje 'chang dang mjal/ dge bsnyen zhus te a rin 'phel du btags/ tshe dpag med kyi dbang sogs gsan/ lung bstan gnang / sku na chung ngu nas ngor du byon
te/ khu bo chos rje kun dga' dbang phyug pa'i zhabs pad brten rje sems dpa' chen po dang / 'jam dbyangs sher rgyam sogs mkhan slob las rab tu byung / mtshan gsol dus 'phel
la bcas bcos mi byed/ dkon mchog lhag par thogs gsung byi lo dgung lo so drug par mkhan po mkhas grub dpal ldan rdo rje/ las slob kun mkhyen bsod nams seng ge /gsang
ston slob dpon bsod nams dbang phyug /dus bsgo ba sangs rgyas dpal grub sogs las bsnyen par rdzogs/ bla ma de rnams las gsan pa rgya mtsho'i mthar son/ bsam pa dang bsgom
pa mthar phyin chos rje kun dga' dbang phyug pa'i chag phyir glo bor byon nas rta lor rdo rje 'chang gi bzhugs khrir mnga' gsol te lo nyer brgyad phrin las bskyangs/ rje
kun dga' dbang phyug sogs kyis sa skya pa'i bstan pa dkar 'byams su gtang ba'i lung bstan yod pa ltar bstan pa la dar rgyas shin tu che bar byung / bya lo hor zla dang po'i
tshes bcu bzhi la mus chen sangs rgyas rin chen ngor gyi gdan sar bskos/ rje nyid thar rtser sku mtshams la bzhugs/ khyi lo hor zla dang po'i tshes bcu gcig la thar rtser
sku gshegs/ bde ba can du byon pa'i gtan tshigs nges pa can du ma yod dgongs rdzogs kyang khyad par grub/ pur bzhu sogs gdan sa pas mdzad/ rgyas par sangs rgyas rin
chen dang / rje dkon mchog lhun grub kyis mdzad pa'i rnam thar du blta'o// //rje mus pa sangs rgyas rin chen ni/

rta lo gling skyar sems dpa' chen po dkon mchog rgyal mtshan gyi sku dbon dkon mchog legs dang / yum chen chos skyong rgyal mo'i sras su dpal gdong zhes pa chu mo bya lor 'khrungs/
dgung lo bcu gcig par sems dpa' chen por rab tu byung / nyer brgyad par lcags rtar grub chen dkon mchog blo gros pas mkhan po/ slob dpon bla ma dpal ldan rgyal po
sogs las bsnyen par rdzogs/ dge ba'i bshes gnyen mang po bsten te gsan pa rgya mtsho'i pha rol tu son/ mkhas btsun bzang gsum gyi yon tan dpag tu med pa brnyes/ mus kyi
dgon pa gong 'og rnams dang / ngor nA lendra/ lo dgon pa sogs dbus gtsang gi sa rigs kyi dgon pa mang por phrin las bskyangs/ snga phyir lam 'bras tshar lnga bcu nga gcig
sogs dam pa'i chos kyi 'khor lo bsam gyis mi khyab pa bskor/ dgung lo bdun cu don gnyis pa sgrol byed ces pa shing pho spre'u'i lo/ khrums kyi zla ba'i tshes bcu la gling
kha bde ba can du sku gshegs/ dgongs rdzogs rgya chen po bsgrubs/ sku gdung zhugs 'bul sogs kyang sa lo thams cad mkhyen pas mdzad do/ /rgyas par sa lo tsA ba dang / gzhung
brgya pa dngos grub dpal 'bar sogs kyis mdzad par blta'o// //rje lha mchog seng ge ni/ 'khrungs yul sa skya/ rigs rus rje btsun kun dga' bzang po'i dbon rigs dpon ne
kun dga' rgyal mtshan zhes pa yab yin la/ yum ni gu shrI nam mkha' bzang po'i dbon mo dge bsnyen ma dkon mchog 'bum gyi sras su sa pho byi ba'i lo la sku 'khrungs/ kun
mkhyen go bo rab 'byams pa bsod nams seng ge gdan sar phebs pa la/ dgung lo bcu gcig par rab tu byung / de'i tshe bya gsum las rje 'di la lha mchog seng ge /gzhan gnyis la
mi mchog seng ge dang / klu mchog seng ger btags so/ /rab tu byung nas bla brang shar du ma bzhugs par

a zhang gi bzhugs gnas nyi lde bla brang du bzhugs nas gsan sbyong mdzad/ skabs shig dbu rtse rnying mar kun mkhyen las dbu ma lugs kyi sems bskyed thob/ sgo rum du rje btsun
gyi sku 'dra'i mdun du kye rdor man ngag lugs rdul tshon gyi dkyil 'khor du dbang bskur ba thob/ gsang mtshan la bla brang shar du bdag chen blo gros rgyal mtshan las
phur pa'i dbang gsan dus dpal thugs rdo rje zer ba de zhus pas/ sa skya pa'i yab chos sa skya pa'i gdung rabs rin po che las thob pa ngo mtshar che yang / 'khon dkon mchog
rgyal po man 'di 'dra cig dgos pa cig byung gsungs nas/ dpal kye rdo rje zhes btags/ smin byed dbang gi mgo 'di nas 'dzin gsungs/ de'i phyir nyin bse 'bag gi drung du lcam
dral gyi rjes gnang thob/ ngo mtshar chen po byung / gzhan yang bka' chos mang po thob/ e waM du song zhes pa'i bka' mang po gnang / yang rje yongs 'dzin sa skyar byon
pa la gshed dmar gyi dbang thob/ rje 'di la chos gsan pa'i thog ma yin/ de nyid nas gshed dmar gyi thugs dam ma chag go /phyi lo yongs 'dzin chu 'dus nor bu gling du byon
pa dang bstun e waM du byon/ lde dpon bla brang gi skas rtsa nas rnyed pa rten 'brel bzang bar yongs 'dzin gyis lung bstan/ tshes brgyad la dbang khang du bskang gso mdzad
dus dpal mgon gdong bzhi pa la khyod ngo sprod gsungs nas rten 'brel bsgrigs/ kun mkhyen ngor du byon nas mkha' 'gro rgya mtsho sogs thob/ de'i yig cha rnams blo 'dzin
mdzad/ kun mkhyen la bshar gnon phul/ lam 'bras sogs chos mang po thob mtshan nyid slob par zhus/ mi 'ong gsungs/ zur 'chang sangs rgyas dpal grub la sdom 'byung gi dbang
rdo rje 'chang las gsan pa yod pas zhu gsungs nas zhus shing / mgon po'i dbyangs sogs phyag len mang po sbyangs/ mdor na zur chen pa dang / yongs 'dzin rin

po che dang / drung nas don grub shes rab pa dang / rgyal ba dka' thub pa dang / chos rje glo bo mkhan chen ba dang / mus chen sangs rin/ gting khebs bya btang ba las chos
kyi gsan pa rgya mtsho lta bur mdzad/ zhib par bla ma rnams kyi gsan yig ltar yin zhing / phyag len shin tu phra ba yang thugs la gsal zhing shin tu khungs btsun no/ /bdag
med lha mo bco lnga lhag pa'i lhar yongs 'dzin drung gis gnang / de'i rdul tshon mdangs je cher 'gro ba byung / kun mkhyen gyi gdung bzhu dus me tog 'bab pa rje 'di'i snod
du bcug pa byung / gzhi bsnyen sogs dang sbyin sreg rab gnas sogs thams cad kyi phyag len de nyid mngon du mdzad/ glang lo snron gyi zla ba'i tshes gcig gi snga dro e
waM gyi gtsug lag khang du mkhan po rje yongs 'dzin/ las slob bya btang kun dga' mchog ldan sogs la bsnyen rdzogs mdzad/ yongs 'dzin bzhugs rings bka' gang gnang gi chos
gnang ba las rang chong byed ma myong gsungs/ rje yongs 'dzin gyis mus chen sangs rin la gdan sa gnang nas/ thar rtse nas khyi lo hor zla dang po'i tshes bcu gcig gi nyi
rtse shar tsam sku gshegs dus rje 'di la khyed rang chos mthun gyis/ chos 'brel rnams rje sangs rin glo bo mkhan chen/ bya btang ba gsum la zhus gsungs so/ /yongs 'dzin
gyis dgongs rdzogs grub nas/ glo bor gdung 'gyed/ mkhan chen rin po che la chos gsan par phebs 'gro don chen po byung / kun mkhyen gyi bka' 'bum sogs gnang nas e waM du phebs
nas rje sangs rgyas rin chen gyis ngor gyi gdan sar bkod nas thog mar lha dkar po 'ba' zhig gi rjes gnang mdzad pa nas bzung / e waM pa'i bstan pa la shin tu dar rgyas
che ba byung ba rnam rgyal dbang gis phul nas dga' gdong gi zhal bdag gnang zhing hrib tsam phebs nas chos 'khor cung zad bskor/ bla brang gis phyag lde rnams kyang rje
rang gi

phyag nas brgyud pa ma gtogs gang byung byed sa med/ log 'tshor yo byad 'bru gcig kyang mi gtong / thugs dam bcad rgya'i thog mnal lam khyad par can la brten/ zur chen bzhi
la bsnyen rgyas la brten pa'i du rga 'bum phrag drug re bsnyen pa kho bos byed du bcug ste/ khams mnga' ris gyi grwa pa 'das grongs byung ba nyis brgya lhag tsam gyi gdung
thab bzhi brtsigs te/ zur chen bzhis kun rig zhi ba'i sbyin sreg mdzad pas 'ja' dang me tog sogs ngo mtshar ba'i ltas mang po byung / slar yang glo bo nas gdan 'dren byung
ba dang / mkhan chen rin po che la chos 'phro rnams zhu bar phebs/ 'gro don rgya chen po byung kyang e waM du rdo rje 'chang gi dam tshig bris sku sogs rten dang byin
rlabs rnyed khungs med pa mang po 'khyar bas thugs skyo bar byung gsung zhing / glo bo nas dge slong chos dpal bsod nams tshab tsam bzhengs pa mdzad/ thar rtser gsang thabs
su bdud rtsi ril bu bsgrub dus tshogs 'khor gyi lhag gtor wa dmar gnyis kyis rtag par len pa byung ba/ rgya gar du mnga' bdag me tri ba tshogs 'khor mdzad dus ce spyang
gis len pa dang mtshungs so/ /de ltar bdud rtsi ril bu grub pa'i rtags ngo mtshar ba chen po byung bas/ zil gnon sgrub pos thar rtse'i steng nas mdung rtse la chos gos
phyar nas/ chos rje sangs rgyas rin chen la bu chen e skyes 'dug zer nas skad btang ngo / /yang seng ge rtse bas snyad 'dogs byas dus chos skyong gi phrin las bsgrub pa
dang / byad khas ltas byung bar 'jigs byed drug cu pa rdo rje 'chang gis phyag bzhes ltar btsugs pa dang / yang mkhan rin po che mjal bar glo bor phebs rtsis mdzad rung
/ mkhan chen bde bar gshegs pa'i bang chen byung nas dgongs rdzogs rgya chen bsgrubs/ de nas re zhig gsung ngag lam dbang skabs shig bla ma brgyud pa'i byin rlabs kyi thad
tsam du/ bla brang nang 'khor ba 'ga' res zhus pa la dam sel

la brten/ sku khams log /de lo lam 'bras 'phro can du lus pa byung zhing / phyis thar rtser sku mtshams la bzhugs/ de dus khams nas 'bul sdud ba bla ma gnyan lo grags pa blo
gros pa mkhan po mdzad 'dod bcas stag gru khar phebs dus e waM pa gzhir 'khod rnams kyis mkhas pa'i dbang po dkon mchog lhun grub mkhan por mnga' gsol/ de dus gnyan los
rje gdan sa pa la bkur bzos mi byed pa sogs thugs g.yas chung 'ga' re mdzad snang / rje nyid sku mtshams dam mu nas dag snang la 'byams zhing / ngas gnas skabs thams cad
du rje btsun grags pa la gus zhen byas rung / da lta slob dpon rin po che bsod nams rtse mos thugs rjes bzung zhes gsung ba sogs mtha' yas so/ /'jam dbyangs shes rab rgyam
pa la dus ja med pas de'i dus chen la gshegs pa'i rgyu mtshan zhib tu gsungs nas/ shing mo lug lo sa ga zla ba'i tshes gsum la gshegs so/ /dgongs rdzogs kyang dngul gdung
dang / sku 'dra sogs bsam gyis mi khyab pa grub bo/ /rnam thar thun mong ma yin pa rnams gsung rgyun las yi ge med la/ thun mong ba rnams rgyas par shes par 'dod na rje
btsun kun dga' grol mchog dang / rje thar rtse nas nam mkha' dpal bzang gis mdzad par blta'o// //ngor chen thams cad mkhyen pa dkon mchog lhun grub ni/ dpal sa skya'i
gnyan bla brang du pha ma cig srid rgyal sogs bon srungs bran du 'khor ba'i grub thob kun 'grub dar dang / yum yongs 'dzin dkon mchog 'phel ba'i dbon mo lha mo bu 'dren gyi
sras su me sbrul lo rgyal phur 'dzom pa'i tshes la sku 'khrungs/ mtshan lha rgod dar du gsol/ gzhon nu nas 'bri klog sogs yon tan mang por dbang 'byor/ dgung lo bcu gsum
par ngor du rje dkon mchog 'phel ba dang / glo bo mkhan chen sogs mkhan slob dge

'dun dang bcas pa las rab tu byung / mtshan dkon mchog lhun grub tu gsol/ dgung lo nyi shu par mus chen sangs rgyas rin chen gyis mkhan po dang / rje bya btang ba dang / rje
lha mchog seng ge dang / chos lung pa phrin las dbang phyug sogs kyis las gsang sogs mdzad de bsnyen par rdzogs/ gong smos kyi bla ma de dag dang / sa lo 'jam dbyangs nam
mkha' brtan pa/ mus chen nam mkha' dpal bzang sogs las dam pa'i chos kyi gsan rgya mthar phyin rje sangs rgyas rin chen gyis bdag rkyen mdzad nas mus su bde kye sogs kyi
bsnyen pa mdzad nyer lnga nas ngor gyi zur 'chad so bdun tshe bla brang du bzhugs/ so brgyad la khrir 'khod/ mkhas btsun bzang gsum/ 'chad rtsod rtsom gsum sogs rnam par
dkar ba'i phrin las kun la gsal zhing / bka' 'bum du bltas pas ngo mtshar shin tu che'o/ /de'i tshe gdan sa yas man/ nyang rong mus/ dbus nA lendra sogs yul gru tha dad
du chos kyi 'khor lo bskor/ sa skya 'khon gyi gdung rnams dang / rin spungs la sogs dpon ris rnams dang / mdor na stod mnga' ris/ smad mdo khams/ bar dbus gtsang thams
cad du rje 'di'i slob ma'i tshogs kyis khyab bo/ /gdan sa la lo nyer bzhi mdzad/ lam 'bras tshar sum cu rtsa gsum sogs phrin las bsam gyis mi khyab/ re gcig sa sbrul hor
zla dgu pa'i nyer gcig la sku gshegs so/ /rgyas par dkon mchog dpal ldan pa sogs kyis mdzad pa'i rnam thar du blta'o// //ngor chen sangs rgyas seng ge ni/ dpal ldan sa skya'i
guu ra bde ldan du/ yab rje kun dga' bzang po'i dbon rgyud/ dpon ne tshe dbang dpal 'byor dang / yum g.yung drung sras 'dzoms gyi sras su/ mig dmar zhes pa byi ba'i
lo la 'khrungs/ mtshan lha mo tshe rings zhes gsol/ dgung lo brgyad par rje yongs 'dzin sa skya bla brang shar du

phebs pa la dge bsnyen gyi sdom pa dang / tshe dpag med kyi dbang thob/ 'bri klog sogs brda bstan pa tsam gyis mkhyen/ dgung lo bcu gsum par e waM du phebs/ mkhan po rje sangs
rgyas rin chen dang / las slob rje lha mchog sogs las rab tu byung / mtshan sangs rgyas seng ger gsol/ thub bstan rnam rgyal du byon nas/ rab 'byams smra ba chos grags
rgya mtsho dang / blo gros rab yangs sogs las mtshan nyid kyi gsan sbyong mthar phyin mdzad/ dpal ldan sa skyar sa lo 'jam dbyangs chen po dbu la bzhugs pa'i 'dus pa rgya
mtsho'i dbus su rab 'byams grwa skor rnam gzhag mdzad/ yang e waM du phebs sngar gyi slob dpon gyis mkhan po rje blo gros rab yangs pas slob dpon/ gnyan los gsang ston/
rje dkon mchog lhun grub pas dus bsgo ba mdzad nas bsnyen rdzogs mdzad/ nyi sgrol zhes pa shing pho sprel lor/ dam pa'i chos gsan tshul ni/ rnal 'byor dbang phyug gi sprul
pa mus chen sangs rgyas rin chen dang / rje lha mchog pa gnyis/ gzhan yang sa lo/ thub bstan slob dpon gnyis/ gnyan lo bdag chen ngag grags/ bdag chen nam mkha' don grub/
ri pa kun dga' mchog ldan/ bzhi sde chos rje 'jam dbyangs nam mkha' brtan pa/ rje dkon mchog lhun grub/ mkhas pa lha dbang blo gros/ chos rje shAkya 'od zer sogs las
gsan pa rgya mtsho'i pha rol du son pa mdzad/ bsam pa ji lta ba bzhin mkhyen/ sgom pa yang don mngon du gyur/ dgung lo nyer lnga nas chos 'chad pa'i sgo dbye/ glo bor mkhan
chen rin po che'i gdung bzhu bar phebs rung / glo bo sde pa thugs cung zad mi zin pa dang / mi ngan 'ga'i byed pas/ gdung bzhu tshar 'dug /'on kyang yul der 'gro don
rgya chen po byung / mkhan chen pa'i zhal chems kyi rten gsum sogs ngor du spyan drangs nas byon/ skyed tshal 'og tu rje blo gros chos 'phags gnyug la ba dang bcas

mchod yon gyi pho nyas spyan drangs chos 'khor bskor/ zla ba drug bzhugs/ chu 'dus sogs su'ang spyan drangs nas 'gro don rgya chen po mdzad/ mus stong dpon sogs kyis spyan
drangs nas de phyogs su chos 'khor bskor/ thub bstan yangs can/ thub bstan rnam rgyal rnams su'ang chos 'khor bskor/ dgon pa rnam sras su phebs zhor lha rtse byang pa chos
rgyal mdzad/ chos kyi bgro bas tshim par mdzad/ ga ya dha ra'i sgrub phug zar byang phug rnams su gnas mjal dang 'gro don mdzad/ khyad par byang phug jo bo'i drung du dge
'dun lnga brgya skor gyis smon lam nyi shu tsam gnang ba lan mdzad/ mus gsang sngags rdo rje gling gi mkhan po mdzad/ sbrul lo zla ba dgu pa'i nyi shu gcig la rje dkon
mchog lhun grub sku gshegs nas sbrul lo de'i smin drug zla ba'i yar tshes bcu gsum la e waM gyi bzhugs khrir rje 'di mnga' gsol/ dpal ldan sa skya pa ngag dbang kun dga'
rin chen sogs kyis bkra shis me tog 'thor ba mdzad/ de ltar e waM du chos 'khor bskor bzhin pa nas 'bras yul skyed tshal du spyan drangs nas 'gro don mdzad/ gzhan yang rgya
mkhar rtse pa rnam bkra shis rdzong kha sogs su'ang spyan drangs nas byon zhing 'gro don mdzad/ nA lendrar spyan drangs nas/ rong ston chen po'i bzhugs khri'i steng nas
gsung ngag sogs chos 'khor bskor/ lo dgon par spyan snga chos kyi grags pa spyan drangs nas spyan snga rin po che la bka' gdams lha bzhi sogs kyi bka' chos gsan/ rje 'dis
kyang spyan snga rin po che la tshe dpag lha dgu kye rdor rgyu lam sogs kyi dbang phul lo/ /rong ston gyi dus mchod thog skye bo khri phrag 'dus par thugs rje chen po'i
sgom lung gnang / mkhar rtse pa tsho yang smin grol la bkod de dus e waM gyi dbyar chos shar khang ba shes rab rgyal mtshan gyis rdo rje phreng ba zhen pa bzhi bral blo
sbyong bka'

gdams glegs bam sogs gnang / zla ba bcu gnyis pa la gtsang la chibs kha bsgyur/ lho lam nas chu shul phag gdong / gnyug la skyed tshal gong 'og gzhis kha byams chen sogs su
'gro don rgya chen po byung / zla ba dang por ngor du phebs nas gsung ngag sogs gnang / yang rgyal rtse chos rgyal yum sras kyis gced lung rdzong dkar du spyan drangs 'bring
mtshams su 'gro don chen po byung / sa skya pa ngag dbang kun dga' rin chen sku mched rnams e waM du phebs nas kye rdor rdul tshon la sogs dbang rjes gnang mang po gsan
nas so sor phebs/ gzhan yang snar thang dang / zha lu mkhan chen mkhyen brtse bas ri phug tu spyan drangs nas chos 'khor bskor/ tshong dus su 'gro don rgya chen po mdzad/
chu sgo gzhung dus 'khrugs 'dums par pho brang bsam 'grub rtser phebs nas 'gro don rgya chen po grub/ thag gdong dkar/ srad kyi chos sde gong 'og tu'ang 'gro don mdzad/
mdor na yang na sku mtshams/ yang na phyag dpe'i gzigs rtog phyogs phyogs la 'gro don la spyan drangs nas chos 'khor bskor ba/ e waM nyid du dus chos kyi 'dzin skyongs
sogs brjod kyis mi langs pa'i rnam par dkar ba'i mdzad pa rlabs po che mdzad de/ gsung ngag tshar bcu bdun gyi thog drangs 'chad pa dang / mkhas pa'i yid 'phrog pa'i rtsom
pa dang / pha rol gyi log rtog bzlog pa'i rtsod pa'i rig pa dang / 'khor lo gsum bsdu dngos bzhi sogs rgyal ba'i sras kyi rnam thar rgya mtsho lta bu mnga'o/ /rje 'di'i
slob tshogs kyang sa skya pa'i gdung rnams kyi gtso mdzad/ ya gi mnga' ris/ ma gi mdo khams/ bar dbus gtsang gi che dgu dpag tu med cing 'gro mgon 'phags pa'i sku'i rnam
'phrul du nges pa'i gtan tshigs gsum yod pa dang / chos skyong rnam 'gyur dngos su ston te/ lan cig tshes brgyad bskang gso ma byung 'dug par mtshan phyed dbang

khang nas rkang gling byung nas mchod sgam nas rgyal mo ka ra rdog po zhig bton nas bskang gso mdzad dgos byung gsungs so/ /thugs dam kyang gur mgon gyi shA' sa na la gtso
bor mdzad/ de nas dgun chos cig gis/ snang gsum nas dbang tshar gnyis tsam song sku gzugs kyis gtan ma lcogs pa thar rtser phebs nas sku mtshams mdzad/ dgung lo drug cu re
drug pa la sa sbrul sa ga zla ba'i nyer bdun gyi srod gza' phur bu skar ma dbyug pa babs pa'i tshe sku gshegs so/ /de nas paN chen nam mkha' dpal bzang pas sku gdung chas
'jug /gzhan bdud rtsi ltar phul nas bla brang gzims chung du spyan drangs/ dgongs rdzogs rnams rgya cher bsgrubs rgyal tshab tu rje dkon mchog dpal ldan pa bkod/ hor zla
drug pa'i tshes bcu'i snga dro rje thar rtse nas kyis sbyin sreg phul/ gdung rus gdung thal sogs kyang gdung tsha dang rten bzhengs phul phyin grub bo/ /rgyas par rje
thar rtse nas kyis mdzad pa'i rnam thar dang / gzims dpon mus pa 'tsho byed nam mkha' dpal bzang gis mdzad pa'i rnam thar gnyis su blta'o// //rje dkon mchog dpal ldan ni/
sa skya'i gnyan khang sar du yab rje dkon mchog lhun grub kyi gcung po lha mo dar dang yum rje rdo rje 'chang gi dbon rigs dpal ldan bu dga'i sras su mi zad pa zhes pa/
me pho khyi la 'khrungs/ mtshan la tshe brtan don grub zhu/ dgung lo bcu gsum pa la e waM dkon mchog lhun grub kyis mkhan po dang / chos rje dge legs bshes gnyen pas las
slob mdzad nas rab tu byung / bcu drug pa la 'bras yul skyed tshal du kun mkhyen shes rab 'od zer las mtshan nyid bslab sbyong mthar phyin mdzad/ dgung lo nyer bzhi'i bar
bzhugs/ de nas sa skyar rnam gzhag rgya chen mdzad/ nyer dgu la mkhan po sngar gyi de nyid las slob/ 'jam dbyangs shes 'od sogs las bsnyen par rdzogs rje dkon

mchog lhun grub/ sangs rgyas seng ge sngags 'chang chen po sher 'od byang sems dkon rgyal spyan snga dkon mchog rgya mtsho sogs las thos pa rgya mtsho'i pha rol du son par
mdzad nas/ sgrub pa la brtson/ dgung lo sum cu so grangs nas e waM gtso bor gyur gnas rnams su 'chad nyan mdzad/ e waM gzims khang phrug gur bzhugs/ sa mo sbrul lo sa ga
zla ba'i nyer bdun la rje sangs rgyas seng ge sku gshegs nas/ shar khang pa chos rje shes rab rgyal mtshan sogs kyis gsol btab dgung lo bzhi bcu rtsa bzhi pa dkar po zhes
pa sa mo sbrul de nyid kyi snron zla ba'i tshes gsum la e waM gyi mkhan por bskos thog lo de'i dbyar chos ston chos sogs gnang nas mdo mkhar du rje dkon mchog rgya mtsho
spyan drangs nas gsung ngag sogs gsan/ de nas e waM du gtso bor bzhugs shing / gcen lung rdzong dkar dpon kun dga' bzang pos spyan drangs nas 'bring mtshams/ gzar sogs kyi
chos sde mi sde thams cad kyis gus pas mchod/ skyed tshal gang mkhan po 'bol ston ngag dbang grags pas spyan drangs nas gsung ngag sogs byams chen rab 'byams pa'i khri'i
steng nas so/ /sa yos hor zla lnga pa'i tshes gsum la brang ti nas ngor mkhan por bskos/ 'brug sbrul rta gsum ngor pa la sri ngan gsungs nas gzims khang phrug gur byang
pa bkra shis stobs rgyal/ spyan snga dkon mchog rgya mtsho bcas byon nas chos rje shar pa dang byang pa bdag po gnyis spyan snga rje mkhan po/ 'dren mchog 'di las slob/
brang ti pas gsang ston sogs mdzad nas bsnyen par rdzogs rtse gdong gdung rgyud rin po che dang 'jam dbyangs bsod nams dbang po sogs byon nas 'dod chos mjal 'phrad sogs
lugs zung rgya chen po mdzad/ de nas stod phyogs sa skya sogs su byon nas/ rtse gdong du lo gsum gnang / lug la e waM gyi khur mdzad dgos byung / spre'u lor shan chen

khams su 'bul sdud la 'byon pa'i brtag pa tshud nas gnang / thub bstan yangs can du spyan snga mjal bar byon/ rje 'di mus rab 'byams pa'i chos khri'i steng nas bka' chos gnang
/ yang chab tshan zhor thub bstan mkhan chen chos 'od zer bas spyan drangs nas/ kun mkhyen go ram pa'i bzhugs khri'i steng nas kyang chos gnang / gdan sar byon nas ngag
dbang bsod nams dbang po sogs gdan sa 'og gi zhal ngo thams cad ga ra maNDal sgong du mjal 'phrad mdzad/ de nub bkra shis mthong smon du bzhugs/ gdan sa'i chos sde lho
byang phreng gis bsus te rtse gdong gdung rgyud che 'don mdzad/ rnam gzhag thub dgongs gsungs/ phag lo la byams pa bsod nams dbang po ngor du byon nas rdo phreng sogs kyi
bka' chos dpag med phul/ sa skya pas kyang ngor pa tshogs chen la phur pa dang / drag po sgrol dbang sogs gnang ngo / /zha lur byon nas ri mthil du bka' chos sogs bstan
pa'i bya ba mdzad/ 'chad rtsod kyi yon tan mngon gsal du gyur/ rtsom pa'i phreng ba dkar chag tu blta/ re lnga pa stag gi bar du bzhugs/ lo de'i zla ba brgyad pa'i tshes
gnyis kyi srod char sku gshegs/ sku gdung zhugs 'bul sogs brang ti pas mdzad do/ /rgyas par shar chen byams pa kun dga' bkra shis kyis mdzad pa'i rnam thar du blta'o// //thar
rtse nas brang ti paN chen nam mkha' dpal bzang ni/ bstan pa snga dar gyi dus nas sman dpyad la mkhas pa mi dgu'i nang tshan/ brang ti'i brgyud de/ chos rgyal khri
srong lde btsan nas bzung / bod chos rgyal rnams bla sman/ brang ti rgyal bsnyen khar phug dang / brang ti sras po dang / dza ya rakShi ta sogs dbus ljang rab brtan rtse
sogs su byung / rgyal pos kyang la thod phud pa sogs kyis bkur sti mdzad/ gdung rabs bcu gcig tsam dbus/ gsum bzhi tsam nyang stod smad smon gro sogs su byung / gang ltar
dpal ldan 'tsho byed kun dga' bzang po sogs nas rje

'di'i yab kyi bar sman pa mkhas pa/ dam tshig gi sel med rgyun ma chad pa/ rje sa skya pa chen po la sogs pa dam pa mang po'i bla mar gyur pa dge 'dun khri phrag 'dus pa'i
brang ti dar ma snying po dang / chos rgyal 'phags pa'i bla ma lha rje dar ma seng ge sogs dge ba'i bshes gnyen kyang du ma byon no/ /sa skya'i bla ma bdag nyid chen po bzang
po dpal gyis brang ti 'jam dpal bzang po sa skyar spyan drangs nas/ bla sman du dbang bskur ba nas bzung ste/ rje 'di sku mched yan sa skya sman grong par grags so/
/de lta bu'i gnas khyad par can rdo rje gdan gnyis pa dpal ldan sa skya'i mdo brjod bkra shis gling du/ yab 'dren mchog ratna wardhA'i dge bsnyen/ sman bla gnyis pa kun dga'
don grub dang / yum lha mo bu 'dren gyi sras su shing mo lug gi lo/ res gza' phur bu/ rgyu skar dbyug par dge mtshan dang bcas 'khrungs/ mtshan chos skyong dpal 'byor
ro/ /rje yongs 'dzin gyi slob ma kun mkhyen bzang po zhu ba zhig gis mtshan gsol/ khrus dang srung 'khor mdzad/ dgung lo gsum bzhi tsam bsnyung ba kun rig dbang gis grol/
ma 'ongs pa'i lung bstan 'ga' re yang mdzad ces rje'i gcen nang so stag rgyal don grub gsungs zhes thos/ chung ngu nas byis pa'i spyod pa mi mnga'/ rong pa rga lo'i dbon
rigs sngags 'chang bla ma ngor pas klog yig phul brda bstan pa tsam gyis mkhyen/ skyed lhas su rje btsun brag khung sogs su mnyam 'jog dang thos bsam mdzad/ dge 'dun gyi
sde la lhag par dges/ nga yang 'di 'dra zhig byung na snyam pa lhang lhang byung / 'jig rten mtha' dag la skyo shas drag po mnga' bas/ dben gnas dang chos grwa la thugs
rings par chas/ mus chen sangs rin gyi bu chen nam mkha' sangs rgyas lha sa rdzong du phebs par/ rje 'di dgung lo bcu gsum par bar ma rab byung dang / kun rig dbang nos/
mtshan nam mkha' dpal bzang gsol/ lha rje slob gnyer ma byed/ mdo rgyud la slob gnyer

gyis/ bstan pa dang sems can la phan pa srid gsungs/ de nas dgung lo bcu drug par mngon rtogs rgyan 'grel pa don gsal dang bcas pa/ brtag gnyis gur sogs gzhung du ma/ kun rig
sogs kyi cho ga 'ga' la slob gnyer mdzad/ rje'i yab la 'bras yul skyed tshal mkhan po gung pa chos rje byams pa bkra shis grags pa rgyal mtshan dpal bzang pos skyed tshal
du slob gnyer la gtang dgos gsungs pa dang / de skabs ngor chen dkon mchog dpal ldan gdan sar bstan pa'i rnam gzhag la phebs dus/ skyed tshal du byon na thab cha sogs
'ong gsungs/ rje rang thub bstan rnam rgyal la phebs 'dod yod pas/ yab the tshom du gyur tshe lo chen ratna bha dras chos mdzad 'di mtshan nyid grwa sar btang kyang dka'
las che la ngo mtshar chung ba zhig las mi 'ong / de bas ngor du btang na 'phral phugs su legs cha che gsungs nas/ rdo rje 'chang gi dbon brgyud rje sangs rgyas seng ge'i
drung du sbyor gtong zhus nas/ dgung lo bcu drug pa dbyug zla'i dus tshes bzang po la yab kyis e waM chos ldan du bskyal/ dgung lo bcu bdun pa nag zla'i dus tshes bzang
po la thams cad mkhyen pa dkon mchog lhun grub kyis mkhan po rje sangs rgyas seng ges slob dpon grib tshod pa shes rab rgyal mtshan sogs la rab byung mdzad/ slar nyer bzhi
pa la rje sangs rgyas seng ges mkhan po/ rje shar khang pas las slob/ dkon mchog dpal ldan pas gsang ston/ grib tshod pa dkon mchog rin chen sogs las bsnyen par rdzogs
par mdzad/ mkhan po de rnams dang sngags 'chang ngag dbang kun rin/ gnyan chen grags pa blo gros/ chos rje blo gros grags pa mnga' ris pa blo gros bzang po/ /byang gling
pa rin chen bkra shis rgyal mtshan/ tshar chen rnams la gsan rgya dang / yab la yang sman gyi rgyud bzhi sogs gsan/ mdor na dge ba'i bshes gnyen mang po las dbang / rjes
gnang / lung man ngag

dpag tu med pa gsan te rgyas par gsan yig dpag bsam ljon shing du shes par bya'o/ /sdom pa gsum la nyes ltung gi dri mas ma gos pas/ sku shin tu btsun zhing / bdag bas gzhan
gces kyi thugs mnga' bas/ log sgrub mkhan la dga' ba bskyed par mdzad nas/ khang tshan gyi dge rgan zhig na re/ sman grong par dgra byas pa dang gnyen byas pa la khyad
e 'dug ltos zer ro/ /thos bsam sgom gsum la skyo ngal dang dka' tshegs mi gzigs par nyin mtshan khor yug tu 'da'/ nyin mo gsol ba mdzad dus kyang dal bar mi bzhugs/ mtshan
la yang 'am bu nam 'chi mi shes pas/ gnyid de tsam log long med gsungs shing thugs dam mdzad/ gang du bzhugs pa'i sa phyogs gtsang zhing yid du 'ong / tshul khrims kyi
dri bsung ldan/ sus kyang chos kyi skyon gling rgyu med/ nyid kyi gsungs las/ kho bo las dang po pa'i dang po pa rang du song bas/ las 'bras kyi blang dor tshul bzhin du
'grub par dka' yang / las 'bras la yid ches pa tsam yod gsungs/ 'jig rten yang dag gi lta ba ni de'o/ /yon tan gyi cha rnams gzhan la gsang ba kho na mdzad/ gzhan la ting
nge 'dzin ma skyes pa skyed pa dang / bogs 'don dang / nad gdon gyis nyen pa rnams la byin rlabs ljags chab tsam res phan pa mang po byung / dgung lo nyer bzhi nas so lnga'i
bar rje sangs rgyas seng ge 'bral med du bsten/ sbrul lor rje sangs rgyas seng ge dag pa'i zhing du gshegs khar thar rtse pa gnang nas/ dgongs rdzogs kyi dka' ba dang
len dang / rang la yod pa'i dngos po gang yod kyang btang / de nas bla ma skad byas kyang lugs gnyis char nas bstan par phan pa dka'/ snyigs ma'i dus 'jig rten zang zing
thab skyong med na/ chos dang mi mthun pa'i grwa mang sbyin bdag gi bsam pa rdzogs pa dka'/ de byas nas dad rdzas log 'tsho dang / rnyed pas rnyed pa tshol bar 'gro/ de
bas 'tsho ba ngan 'drangs

tsam 'ong ba 'dug pas/ ri khrod dga' ldan du phyin nas tshe dang sgrub pa mnyam par thugs la dgongs nas/ bla brang du rje dkon mchog dpal ldan gyi drung duu thar rtse'i dpe
cha rten mchod sogs phul bar/ gdan sa pa'i gsung gis de mi 'ong / sku chas bla brang nas 'bul/ nged la rog ram dgos/ grwa pa la yang phan che/ 'di rang du bzhugs dgos gsungs
nas/ dgongs pa ma gnang / rje shar khang pas kyang de bzhin gsung zhing / ngor pa la khyed drag /khyed rang la yang bzhugs sa 'di las lhag pa med gsungs nas/ bla ma
gnyis bka' ma chogs pas bsdad pa yin gsungs/ rje shar khang pa gshegs pa'i gdung zhugs dgongs rdzogs rog ram sogs mdzad/ gdan sa gong 'og /tshong dus pa rnam rgya tsho sogs
su skor tsam re phebs nas chos 'khor bskor/ de ma gtogs dgon pa 'dir bshad sgrub rgyun chags gnang / de nas rgyal tshab dkon mchog dpal ldan pas gtso bor bka' stsal/ dbu
chen po chos rgyal sogs dge 'dun thams cad kyis e waM gyi gdan sar gsol ba btab ste sa mo yos lo hor zla lnga pa'i gza' skar bzang thog 'jam dbyangs sher rgyam dang rje
lha mchog seng ge'i dus chen thog /rdo rje 'chang kun dga' bzang po'i rgyal tshab tu mnga' gsol/ rta lo'i bar khur bzhes gnang / dus thams cad du/ gsung ngag /rdo phreng
/ sgrub thabs brgya rtsa/ rgya mtsho/ bde kye gsang gsum sogs bka' chos gnang ba la ni tshad med/ sbrul lor rje sangs rgyas seng ge'i dus chen la spang dag mdzad/ chu rta'i
lo'i ston gdan sa rje dkon mchog dpal ldan nyid la phul/ lo de'i zla ba bcu pa'i gzhug nas shing sprel nag zla'i bar sku mtshams mdzad/ yang de bar byung ba'i dngos
po gtong ba dang / dus 'khor gyi dbang gnang bar sku mtshams grol/ me stag la rje dkon mchog dpal ldan sku bsnyel/ rje 'dis dbyar chos kye rdor rgyud bshad

gnang / mkhan chen sku gshegs nas gdung bzhu sogs dgongs rdzogs dang / slar gdan sa'i khur bzhes gnang / rje 'di gang du bzhugs kyang longs spyod char bzhin 'bab/ 'dzin chags
mi mnga'/ dad can gyi 'bul ba rnams chud mi za bar lag len byed pa gal che gsung zhing / bsngo rten chos yon dar kha gang byung kyang drung chen rang la gnang ba ma gtogs
til 'bru tsam yang mi 'dzin/ snga sor dus ja chags pa dang / ja mar nas kyi bun zug pa rnams bsabs/ de ltar lo bzhir bla brang gi khur bzhes/ rta lor 'bul sdud pa'i bsngo
ba mdzad nas/ khong tsho'i 'dod chos gnang / hor zla bcu gnyis pa'i tshes bco lnga nas/ sprel lo hor zla brgyad pa'i yar tshes bar sku mtshams bsdams/ lhag par shing
lug dbyug zla'i nyer gsum nas gnam stong bar bdud rtsi ril bu'i sgrub pa mdzad 'phel che ba dang / dri bsung phyogs mthar khyab pa/ ri dwags mang po 'khor ba dang / lhag
gtor gtang ba ce spyang gis mi la mi 'dzem par len pa byung / snga sor sgrub pa cig la'ang de ltar byung / snga phyi kun la 'ja' dang me tog gi char kun la gsal/ snga sor
sku mtshams ma bsdams gong gdan sa pa bkod e thub dgongs kyang / dge 'dun rnams dang thub bstan rnam rgyal/ skyed tshal sogs mi sna bcas/ lo gcig tsam sku mtshams rings
chos 'chad cig bskos/ de nas sku tshe nam rings par bsgril dgos/ tha na'ang lo bcu skor khur ma bzhes pa'i thabs med zer dgongs thog tu ma khel/ de nas sku mtshams nang
du bdag po shar pa byams pa kun dga' bkra shis la gdan sa pa'i khur 'bogs kyi zhal bkod gnang don 'grub/ sku mtshams grol nas zang zing gang yod rnams ltos bcas rnams snying
rje/ 'di phyir phan re yin gsungs nas/ ngam rings gdan sa gong 'og sogs gtsang gi sa dge ldan gyi chos sde mang por mang ja 'gyed bcas gnang / bla ma rnams kyi sku brnyan
dang / dkyil thang mchod cha sogs

mang du bsgrubs/ lha sa bsam yas sogs su gser chab dkar me/ dgon pa 'dir ngor lugs lnga'i sgrub mchod sogs gnang ba ni bsam las 'das/ mkhas pa'i bya ba rnam gsum la mnga' brnyes
gsung rtsom bka' 'bum pusti che ba gsum bzhugs/ da lta'ang phyag len ma nub par dar rgyas su bzhugs/ 'chad nyan gyi 'bras bu bstan 'dzin slob ma ni sngags 'chang grags
pa blo gros yab sras sogs gdan sa phyogs kyi bla ma rnams dang / khri chen kun dga' bsod nams lhun grub sku mched sogs rtse gdong phyogs dang / thub bstan skyed tshal
sogs mdor na/ rje rang dang thog mtshungs pa sa skya pa'i dge bshes mang po'i bla mar gyur la/ khams mnga' ris rnams na yang mtha' yas so/ /de nas sku tshe'i mjug phrin
las bsam gyis mi khyab na'ang / spyan bde rgyu med pa cig byung / spyan 'byed sogs kyang phul/ khyad che ba rang ni ma byung / dus rgyun rdor dkar dang gdan gcig gnang bas
sku shed chung / bsnyung zug che ba rang ni med/ gsol dang mnal ma byung / sman dpyad rim gro byed par zhus pas/ sman pa 'bod bsam na bos/ rim gro byas na 'di phyi kun
du phan/ tshe 'di kho na don gnyer gyis ni phan shas chung gsungs drung chen bsod nams shes rab kyis bla ma rin po che/ bdag rnams bsgyur ba 'dra zhus dus cung zad cig nas
dran nas da bar chos dang 'gal ba gcig kyang byas pa mi dran/ mi bskyur ram gsungs/ gang ltar sku rim sman dpyad sogs bsgrub rung rje nyid kyi zhing 'di'i gdul bya rdzogs
par bstan zhing / zhing khams gzhan du dgongs nas yongs grags dgung lo re brgyad/ 'dul ba'i lugs kyi re dgur phebs pa chu pho stag lo hor zla bcu gcig pa smal po zla bar
sa paNDi ta chen po'i lo dus kyi dus mchod dang nye ba/ tshes bcu gsum gyi skya rengs dang po shar ba yan chad la dkar cha bzhi ma gtogs pa'i thugs dam rnams tshang 'grigs
grub nas/ skya rengs dang po

shar nas zhabs skyil krung phyag gnyis rdo rje khur tshur brla steng du bzhag /sku drang por bsrang ste/ g.yo 'gul med par bzhugs so/ /tshes bcu bzhi'i nam gsal dag pa la 'da'
kha ma gsal btab ste gshegs so/ /zla ba phyed lhag par zhal mdangs je gsal byung / de nas 'gyur gdan sa pa byams pa kun dga' bkra shis kyis sku gdung chas 'jug phul nas/
dpon slob rnams kyis zhag bdun snga dro kye rdor sgrub mchod phyi dro bla mchod phul/ de nas gdan sa pas gtso mdzad dge 'dun dgu brgya tsam gyis zhag bcu ngor lugs lnga'i
dkyil 'khor rdul tshon las bsgrubs/ gzhan yang lo du mar 'di bzhin sgrubs dgung zhag ring rtse gdong bdag chen dpon slob rnams kyis sgrub mchod dang / bla mchod mdzad
zla ba bcu gnyis pa'i nyer bdun tho rangs 'jam dbyangs rtse gdong pa dpon slob rnams kyis sku gdung zhugs 'bul mdzad/ lam 'bras dang / lam zab kyi kha skong / sku rten
dus thang gsung rten bka' 'bum pusti gsum/ thugs rten gser dngul ra ma lug gi rnam rgyal mchod rten sogs dgongs rdzogs legs par grub cing phrin las rgyun mi 'chad pa nyid
do/ /rgyas par shar chen byams pa kun dga' bkra shis kyis mdzad pa dang / drung chen bsod nams shes rab kyis mdzad pa'i rnam thar du blta'o// //shar chen byams pa kun dga'
bkra shis ba ni/ sa skya'i shar logs su gu ra bla brang du yab bdag po kun dga' ye shes dang / yum dbang ldan ma'i lcam mo/ dbang ldan rgyal mo'i sras su sa pho rta'i
lo la byon/ yab kyi mtshan kun dga' dpal 'byor du gsol/ dgung lo bdun brgyad tsam nas dge slong g.yu thog pa zhes bya ba las 'dri klog sogs brda bstan pa tsam gyis mkhyen/
dgung lo dgu bcu'i dus rtsa rgyud brtag gnyis tshul ljon sogs thugs la sbyang bar bzung / dgung lo bcu gcig pa sa pho 'brug gi lor e waM du phebs/ bla brang du bzhugs/
dpal kye rdo rje'i sgrub dkyil sogs thugs sbyang

mdzad/ rje sangs rgyas seng ge'i drung du lam 'bras yongs rdzogs brtag gnyis kyi bshad bka' sogs/ chos dang 'jig rten gnyis ka'i bka' drin stsal/ lo de'i nag pa zla ba'i tshes
nyi shu'i nyin/ mkhan po rje sangs rgyas seng ge /slob dpon rje shar khang pa/ dus bsgo ba brang ti nam mkha' dpal bzang sogs las rab byung mdzad/ mkhan po'i zhal nas
khyed rang gi khu mes bdag po kun dga' bkra shis zhu ba yag po cig byung ba de bzhin byed gsungs nas mtshan kun dga' bkra shis gsol/ sbrul lo la rje sangs rgyas seng ge
thar rtser bde bar gshegs/ de yan chad rje sangs rgyas seng ge pas lugs gnyis kyi dbu 'don mdzad/ de nas mtshungs med dkon mchog dpal ldan e waM pa'i gdan sar phebs pas de
nyid kyi thugs sras spyan gyi 'bras bu ltar 'tsho ba mdzad/ dgung lo bcu gsum pa lcags rta la shar khang pas mkhan tshab mdzad pa'i drung du gsung ngag sogs chos mang du
gsan/ de nas rje dkon mchog dpal ldan pa'i chos bum pa gang 'byo'i tshul du gsan/ dgung lo bcu dgu pa la rtse gdong bdag chen kun dga' bde legs pas gsol chas kyi mthun
rkyen dang bsnyen rgyas mdzad/ drung yig kun dga' lhun grub kyis sgrub g.yog byas te kye rdor gzhi bsnyen sbyin sreg dang bcas pa mdzad/ de nas e waM du phebs te bzhugs sa
gzims phrug tu mdzad/ dgung lo bcu drug pa nas bzung ste gsung chos gsan pa dang / thugs sbyong dang / thugs dam ma chag pa'i ngang nas e waM pa'i zur chos pa mdzad de/
khams mnga' ris dbus gtsang gi phyogs rnams nas 'dus pa la/ gang 'dod kyi chos 'khor bskor bar mdzad/ rje dkon mchog dpal ldan gyis rje 'di dang brang ti nam mkha' dpal
bzang gnyis char la bde mchog nag po pa'i rdul tshon du dbang gnang nas/ rje nam mkha' dpal bzang la ba so'i kha TwAM ga dang / rje 'di la

lcags la gser tshags dngul tshags yod pa'i rgya'i kha TwAM ga gnang / khyed gnyis kyis bde mchog gi bstan pa'i rgyun la phan par gyis gsungs/ rje thar rtse nas kyi drung du
bka' lung thams cad bum pa gang 'byo'i tshul du gsan/ ngor lugs kyi sgrub mchod bskang gso/ bris thig dbyangs gsum/ dkyil 'khor blos bslang / dmigs rim go don thams cad
phra zhing phra ba yang thugs su chud par mdzad/ sgrub khang du zhwa lu dge slong pa las lam 'bras kyi lus sbyong / 'khrul 'khor sogs kyang gsan/ rje dkon mchog dpal ldan
pas gsung ngag gnang dus rje 'dis tshogs su 'khrul 'khor ston pa sogs mdzad/ brda sprod pa blo gros bkra shis kyi drung du sgra dang snyan ngag sogs sbyong ba mdzad/ dgung
lo bcu dgu pa na dgon pa rnam sras kyi zhal bdag mdzad nas/ skabs re bzhugs nas bsnyen sgrub dang / ljon shing chen mo thugs sbyong mdzad/ srang dgon gsar gyi zhal bdag
kyang mdzad/ rje dkon mchog dpal ldan pa'i zhabs phyir 'bras yul skyed tshal du yang byon/ dgung lo nyer gnyis pa yos lo'i dbyar byang pa bdag po bkra shis stobs rgyal
ba'i dgu 'don la 'jam dbyangs sangs rin dbon po e waM du byon/ sangs rin dbon po 'jam dbyangs dkon mchog rgya mtsho mkhan po/ las slob rje dkon mchog dpal ldan/ gsang ston
brang ti nam mkha' dpal bzang / grib tshod pa dbu mdzad mgon po bkra shis sogs dge 'dun gyi dbus su bsnyen par rdzogs par mdzad do/ /mtshan byams pa kun dga' bkra shis
grags pa rgyal mtshan dpal bzang por gsol/ lcags 'brug rje dkon mchog dpal ldan rtse gdong du phebs pa'i chag phyir byon/ sbrul lor rje de nyid kyi dam rdzas ril bu sgrub
pa'i chag phyi mdzad/ chu lug hor zla dgu pa'i nang du yab sras gnyis char e waM du phebs/ gzhan yang sngags

'chang ngag gi dbang po kun dga' rin chen/ sangs rin dbon po/ 'jam dbyangs kun dga' bsod nams lhun grub/ khri chen bsod nams dbang po sogs las dam pa'i chos gsan tshul bsam
gyis mi khyab mod kyang / rgyas par gsan yig las shes par bya'o/ /dgung lo nyer dgu pa shing pho spre'u lo rje dkon mchog dpal ldan pa'i bka' bkod la khams phyogs su dus
ja'i dge bskul la 'byon dgos zhes phebs/ brtag pa zhus nas chud na dang len zhu/ ma chud na dgongs khrel mi gnang dgos pa'i zhu ba phul/ de rjes brtag pa chud nas khams
la 'byon khar/ khyed rang bsnyen rdzogs kyi mkhan po la sdom pa gsum gyi bka' drin thob dgos pas/ stag mo gling khar byon la/ 'jam dbyangs dpon chen pa'i drung du sems bskyed
sogs 'dod chos 'dra zhus/ nged kyang mjal 'dod pa tsam 'dug pas thugs 'brel dang bstun nas thub bstan yangs pa can du phebs dgos pa'i snyan zhus kyang phul gsungs pa
bzhin hor zla gsum pa'i tshes bco lnga la byon te/ gling kha'i dge 'dun rnams kyi ser phreng gis bsus/ mus chen gyi phyag len sogs bkur sti rgya chen po mdzad/ dbu ma lugs
kyi sems bskyed sogs ji ltar bzhed pa'i chos rnams gsan/ hor zla bzhi pa'i tshes bcu la e waM du phebs/ sgrub mchod grol nas khams la 'byon khar rje dkon mchog dpal ldan
gyis gsang ba'i mgon khang du khrid de bka' bsgo dang snyan dar gyis phyag mdud cig gnang / gtor bsngos dang phrin las bcol/ bzhugs gdan spor ba sogs mdzad de rten 'brel
bsgrigs/ khams su lam 'bras ma bshad/ lo lnga nas sleb par gyis/ de bar gzhi byes gang du'ang bar chad mi 'ong / de las 'gyang na rang gzhan thams cad 'gyang chas su 'gro
nyen yod ces sogs kyi bslab don mthil byon

gnang / sprel lo'i hor zla drug pa'i tshes bcu nas e waM nas chibs kha bsgyur/ shar lam lha sar mar me snyan dar sogs kyis mchod pa dang / phyag bskor smon lam rgya cher mdzad/
de nas rim gyis mdo khams lho stod du phebs/ chos rje ri bo dga' ldan pa'i grub mtha' 'dzin pa'i bla ma dge 'dun sbyin bdag rnams kyis gsang 'dus dang / dmag zor sogs
zhus te/ dngul stobs che'i 'bul ba dpag med byung / skyo mda' bsam 'grub kyi chog sder dpal sa skya pa 'jam dbyangs kun dga' blo gros legs pa'i 'byung gnas rgyal mtshan
dpal bzang po bzhugs pa dang mjal/ bdag rkyen dang gnang sbyin dpag med mdzad/ bdag chen de'i drung du gur drag /tshe dpag med lha dgu /'jam dbyangs dmar ser sogs gsan/
bdag chen 'di ni byang sems 'byongs shing gur drag bsnyen pa dung phyur mdzad pas zhal gzigs pa sogs yon tan bsam gyis mi khyab khams phyogs su sa skya pa'i bstan pa la sku
drin shin tu che/ lha khang gdung brgyud kyi rjes ma yin no/ /de nas khams stod smad sogs mdo khams gyi sa cha thams cad du byon te/ rgya bod kyi 'khrugs gzings 'dums
mdzad/ bsnyen bkur 'bul nod blos mi 'khyud pa byung / 'bul skyel kyang len 'ga' zhig mdzad/ lcags stag la rje dkon mchog dpal ldan pa'i phyag rtags gnang byung ba las/ khyed
dpon slob gdul bya dang 'khor mangs kyi blo khrid nas da bar 'gyang pa zhig byung / nged rang gi bsam pa la nged kyi phung po 'di la chas zhugs dang / sbyin sreg zhig
khyed kyis byed pa'i re ba yod kyang / re ba ston ka'i sprin bzhin dengs song gsungs byung nas dbus gtsang du 'byon grabs byas pa nas rje dkon mchog dpal ldan sa stag lo
hor zla brgyad pa'i tshes gnyis la gshegs pa'i skad cha sleb/ yar lam dge 'dun gyi sde thams cad la mang ja

'gyed chas bsgrub/ sgom sde nang chen dang gzhung mgron ma 'chams pa'i 'dums mdzad/ de ltar sprel lo nas yos lo'i bar lo brgyad song / gsung ngag ma gtogs pa'i rang rang gang
'dod kyi chos char phab/ rje 'di khams dang dbus gtsang sogs gang du byon sar nad yams dang 'khrugs rtsod sogs zhi zhing / lo phyugs legs pa dang / chos 'chad thugs dam
sogs skad cig kyang g.yel ba med do/ /yos lo hor zla bcu gnyis pa'i nang du e waM du phebs/ gzims khang bde yangs su mdzad/ paN chen nam mkha' dpal bzang khri thog tu bzhugs
pa la bkra shis kha dar lnga bcu/ sku gsung thugs rten du ma/ mchod cha khyad 'phags du ma/ gos ber/ bla bre/ snam sbyar/ gos yug /dar yug ja bzang 'bring sogs pa'i
dngos po stobs cher phul/ tshogs pa spyi mang la mang ja gos dar/ spaus la sogs pa'i 'gyed mang po/ lha khang rnams su 'phan bla bre/ snyan dar dkar me'i gzhi rten/ 'du
khang du 'phan bla bre du ma/ sgrub mchod chen mo'i steng du 'grem rgyu'i gos 'phan la sogs pa bsam gyis mi khyab pa phul/ dus ja'i rten bla brang la ja sigs bzhi brgya bzhi
bcu sogs phul/ rje dkon mchog dpal ldan pa'i tshes gnyis dus ja bzung hor zla brgyad pa'i gshed dmar sgrub mchod/ zla ba byung ngo cog gi bla mchod/ gser skur bzhugs
pa'i nang rten dngul gdung la dngul e waM gyi lcags srang khal lnga nyag bzhi/ gser zho brgyad cu gya lnga/ zangs khal nyi shu sogs dpag med song / lam 'bras brgyud pa'i
gser ris bcu bdun/ shing lug la lam 'bras zur chos gnang / dbyar thar rtse na sku mtshams nang du spyan drangs te gdan sa'i zhal bkod gnang / de bstun sa ngor thams cad kyis
gsol ba btab ste dgung lo so brgyad pa/ chu stod zla ba'i nyer lngar rdo rje 'chang gi gdan sa mdzad/

de nas bzung ste dgung lo nga brgyad pa yos lo nag pa'i tshes brgyad la gshegs kyi bar ngo mtshar mkhas pa'i bgyi ba gsum dang / 'khor lo gsum gyis bstan pa gsal bar mdzad/
bstan 'dzin slob ma sbyin bdag sogs bsam gyis mi khyab bo/ /gshegs lo'i hor zla gnyis par rtse gdong zhabs drung kun dga' bsod nams lhun grub spyan drangs te/ thugs dam
kha gso dang ngor pa la lam 'bras gnang ba dang mkhan por bkod pa'i zhal bkod mdzad de gshegs/ dbon chen shes rab 'byung gnas kyis dgongs rdzogs legs par bsgrub par mdzad
do/ /rgyas par mkhas pa'i dbang po ngag dbang brtan pa'i rdo rjes mdzad par blta'o// //rtse gdong khri chen 'jam dbyangs kun dga' bsod nams lhun grub ni/ rigs khyad par
can sa skya 'khon gyi gdung brgyud pa rnal 'byor dbang phyug gi sprul par grags pa kun dga' bde legs dang / yum dpal bu khrid kyi sras su/ skyes bdag gi lo rgyal gyi zla
ba'i tshes brgyad/ res gza' lhag pa skar ma dbyug par byon/ sras gsum gyi che ba yin/ rtse gdong gzims khang / sa lo chen po 'khrungs pa'i gzims chung phun tshogs gling gi
shar zil gnon du 'khrungs/ sku na phra mo'i dus yum la nga'i gnas po ta la yin gsungs/ mtshan rdo rje rgya sog tu gsol/ mtha' mi'i ming smos nas dge zer ro/ /dgung lo dgu
pa la ngor du yab dang lhan cig e waM du byon/ rje 'di gzims phrug tu mkhan po/ /rje dkon mchog dpal ldan dang / slob dpon brang ti pa/ grib tshod mus chen nam mkha' dpal
bzang sogs las rab tu byung / mtshan kun dga' bsod nams lhun grub bkra shis grags pa rgyal mtshan dpal bzang por gsol/ rje rdo rje 'chang gi khri thog nas tshogs chen
la 'jam dbyangs a ra pa tsa na'i rjes gnang gnang / shing rta'i lo nA lendra'i mkhan po lum pa byams pa kun dga'

chos grags/ she'u lo tsAr grags pas do dam mdzad nA lendra'i mkhan por mnga' gsol/ shar chen byams pa kun dga' bkra shis 'das ma thag ngor gyi gdan sar mnga' gsol/ ngor du
lam 'bras tshar bzhi tsam gnang / sa lo'i rjes nas rtse gdong du rje 'di pa kho na phrin las che/ bla ma gong smos kyi mkhan slob de dag dang / thub bstan mkhan chen rje
byams pa kun dga' rab brtan sogs bsten/ thar rtse paN chen gyi mkhan po dang / byams pa rab brtan pas slob dpon mdzad de/ dge 'dun grangs tshang ba la bsnyen par rdzogs/
dgung lo don gnyis pa la gshegs/ dus mchod tshes bcu la 'dzin/ rgyas par rje ngag dbang brtan pa'i rdo rjes 'dzad pa'i rnam thar du blta'o// //sgrub khang nas mkhas grub
dpal ldan don grub ni/ gcan lung mkhas sngar rigs sa skya'i dbon chen 'od zer seng ge'i brgyud pa chu 'dus sgrol smyon gyi zur bu nam mkha' grags kyi brgyud pa bsod nams
zhes bya ba yab/ yum dpal ldan bu 'dren gyi sras su chu phag la sku 'khrungs/ mtshan bsam 'grub dar po zhu/ chung ngu nas chos kyi bag chags brtan/ 'bri klog sogs brda bstan
pa tsam gyis mkhyen par thugs rab che/ dgung lo bcu bzhi par e waM chos ldan du phebs/ rje dkon mchog dpal ldan gyis mkhan po/ gdong kha slob dpon kun dga' mchog ldan
pas slob dpon mdzad de rab tu byung mtshan dpal ldan don grub ces gsol/ e waM gyi 'don chos spyod bsgrig kun myur du chub par mdzad/ dgung lo nyer dgu pa la lcags yos zla
ba dgu pa'i gral tshes nyin/ brang ti nam mkha' dpal bzang gis mkhan po/ /mus chen nam mkha' dpa' bzang gis slob dpon/ bco brgyad chos rje ngag dbang mchog legs rdo rjes
gsang ston/ grib tshod pa dbu mdzad mgon po bkra shis sogs las thar pa

rtser bsnyen par rdzogs/ gang gis mkhan slob de rnams dang / gzhan yang zhwa lu ba dpal ldan chos bzang lo chen 'gyur med bde chen de'i gcung ngag dbang pas khyed la phrin
las chen po 'ong / beng dmar tshe bsgrub mdzod gsungs/ ral chen dpal 'byor shes rab/ sngags 'chang dkon mchog legs 'dzin/ rtse gdong khri chen kun dga' bsod nams/ 'jam dbyangs
bsod nams dbang po/ /shar chen kun dga' bkra shis/ 'jad shar phyogs bla ma bsod nams lhun grub/ rje dbang phyug rab brtan sogs las gsan pa rgya mtsho'i mthar son/ mus
chen nam mkha' dpal bzang gis chag phyi yun ring mdzad/ rdor dkar gdan gcig sogs dpyad pa gtsang / snga phyir bsnyen sgrub mang po mdzad/ e waM chos 'khor rtser zur 'chang
mdzad/ dngos po gang byung chud zos su ma song bar dge ba la gtong / 'dzin chags mi mnga'/ dgung lo lnga bcu nga drug pa sa pho rta'i lo'i dbyar ngor gyi khri thog tu
phebs/ nag phyogs rnams kyis thugs so bsod du ma bcug pas lo gsum tsam las bla brang du ma bzhugs/ gtsang pa phun tshogs rnam rgyal gyi bdag mo hor mo 'das pa'i dgongs
rdzogs la/ ngor gser mdog can thub bstan sogs sa dge bka' gsum gyi tshogs pa mang po'i dbu la rje 'di spyan drangs/ der byung ba'i dngos po rnams ngor bla brang du sbyor
'jags mdzad/ de nas sgrub khang du phebs te gdan sa pa nam mkha' sangs rgyas dang shes rab 'byung gnas gnyis dang / gnas gsar ba bsod nams mchog ldan/ zha lu sman khang rin
chen bsod nams mchog grub sogs kyi chos 'phro rdzogs par mdzad/ de tsam ma gtogs lo bcu bzhir sgrub pa kho na mdzad de/ dgung lo don bzhi pa me pho byi ba'i lo'i hor zla
bcu pa'i tshes bzhi la sku gshegs mkhan chen shes rab 'byung gnas kyis gdung zhu gnang / dbon rin po che

dpal mchog rgyal mtshan gyis sku 'dra dus thang / dngul gdung / dus ja sogs dgongs pa yongs su rdzogs par mdzad/ bstan 'dzin gyi slob ma sa skya bdag chen mthu stobs dbang
phyug /ngor thub bstan/ skyed tshal sogs dgon pa so so'i bla ma mang po dang / khams mnga' ris sogs nas mang du byung / gsung rtsom pusti gcig yod pa shin tu legs par mngon
no/ /rgyas par mkhas pa ngag dbang brtan pa'i rdo rjes 'dzad pa'i rnam thar du blta'o// //brang ti nam mkha' sangs rgyas ni/ paN chen nam mkha' dpal bzang gi sku dbon
yin/ 'khrungs yul shab stod rdzi lung yin/ sku chung ngu nas thar rtser byon/ khu bo rigs brgya'i mgon po nam mkha' dpal bzang de nyid las/ rtse gdong khri chen sku mched
rnams dang / 'jam dbyangs bsod nams dbang po/ shar chen kun dga' bkra shis/ rje dpal ldan don grub/ rje snying rje bzang po sogs las bka' chos dpag med gsan/ sdom pa gsum
gyis rgyud phyug /khams phyogs la yang 'gro don la byon/ paN chen gshegs nas thar rtse'i 'dzin bdag byon/ chu pho byi lor ngor gyi khri thog tu phebs/ shing glang la shar
chen shes rab 'byung gnas la khri phul/ de nas thar rtser bshad sgrub spel ma gnang / skabs shig shangs pa'i sgrub gnas lcags pho rtser sgrub pa mdzad/ phyis thar rtse
nyid du tshes bcu gcig la sku gshegs/ slob ma ngor thub bstan zha lu rnams kyi mkhan po/ gnas sar ba dbon rin po che sogs mang du byon/ rje de'i rnam thar gyi yi ge zhib
rgyas ma mthong / cung zad rnyed pa tsho bdag gis thar rtse'i bla ma gsum gyi rtogs brjod logs su bris yod par blta'o// //shar chen shes rab 'byung gnas ni/ rigs phun sum
tshogs pa bdag chen shar pa'i gdung byang chub sems dpa' kun dga' dpal

ldan dang / yum nang so shar phyogs nas kyi sras mo padma tshe ring gnyis kyi sras lcam sring bzhi 'khrungs pa'i che ba'o/ /'khrungs sa bzhad kyi khyel zhes par/ me pho spre'u'i
lor bltams/ dgung lo brgyad par khu bo bdag chen pas mkhan po dang / rgya tsho bla chen dkon mchog rgya mtshos slob dpon sogs las rab tu byung / rtse gdong phyogs las
rnam rgyal du dgung lo nyer gcig pa la khri chen kun dga' bsod nams lhun grub las bsnyen par rdzogs te/ gong du smos pa'i bla ma de rnams dang / gzhan yang mkhas grub
dpal ldan don grub/ lo pa spyan snga kun dga' don grub/ dpal ldan sa skya pa sngags 'chang ngag dbang kun dga' bsod nams sogs las dam pa'i chos mang po gsan/ mkhas btsun
bzang gsum gyi go 'phang brnyes/ bdag nyid chen po jo bo rje dpal ldan a ti sha'i rnam 'phrul du grags/ glang lo hor zla gsum pa'i rgyal ba gsum pa'i tshes la ngor gyi chos
khrir 'khod/ gdan sa lo nyer brgyad mdzad/ de skabs zha lu mkhan po'ang thog cig gnang / lugs gnyis kyi sgo nas zhal ngor gnyis la phan thogs shin tu che ba byung / chu
sbrul gyi lo cho 'phrul zla ba'i nyer gcig la sku gshegs/ sku dbon bdag chen ye shes bzang po sku mched dang / gnyer chen kun dga' dpal bzang sogs kyis dgongs rdzogs kyang
rgya chen po bsgrub pa/ shar pa gong ma rnams kyi rnam thar ni rdo rje 'chang sogs bla ma gong ma rnams kyis mdzad pa'i rnam thar du shes la/ rje 'di'i rnam thar rgyal
rtse zhabs drung ngag dbang bsod nams kyis mdzad par blta'o// //mkhan chen nam mkha' rin chen ni/ brang ti nam mkha' sangs rgyas kyi sku dbon te shab stod rje lung du byon/
chung ngu nas thar rtser khu bo'i drung du bsten/ rigs brgya'i mgon po de nyid dang / shar chen shes rab 'byung gnas sogs las bka' chos mang po gsan/ sku

btsun zhing tshul khrims kyi dri bsung mnga'/ dngos po la chags 'dzin mi mnga'/ mngon par shes pa dang ldan/ e waM bzhugs khrir sbrul lor 'khod/ dgung lo zhe drug pa bya lo
hor zla drug pa'i nyer gsum la lho bod mtshams su sku gshegs/ sku gdung e waM du spyan drangs/ rje nam mkha' dpal bzang pas dgongs rdzogs legs par bsgrubs so// //bdag po
rgyal rtse ba byang pa ngag dbang bsod nams rgyal mtshan ni/ shar kha bdag po'i rigs/ yab bdag po mthu stobs pa dang / yum g.yas ru byang pa'i lcam yid 'dzin dbang mo'i
sras su khyi lo hor zla cho 'phrul zla ba'i tshes bcu la byon/ chung ngu nas chos kyi bag chags brtan/ 'jam dbyangs bsod nams dbang por rab tu byung / sa skya'i lha khang
chen mor mtshan nyid sbyangs/ gdan sa gong 'og ngor dang mkhan ngag dbang chos grags sogs las gsan rgya che bar mdzad/ thugs dam smin/ lug lor ngor du lam 'bras gnang /
bya lor ngor gyi chos khrir yang phebs yun rings ma bzhugs/ dgung lo don bdun pa stag lo'i nag pa zla ba'i tshes bcu gsum la mang mkhar thub bstan dge 'phel du sku gshegs/
rje 'di'i rnam thar rje rang gi gsung la kho bos kha skong byas par blta'o// //dpal e waM chos ldan gyi gdan sa nyer gcig pa dpal gling chos rje bsod nams rgya mtsho ni/
snar thang gi dpal 'byor gling du yab chos rgyal 'phags pa'i zhabs tog rgya nag gi gyad cig gi rigs yin par byed pa rgyal po bkra shis dang / yum dpal mo sgrol ma zhes
pa'i sras su me sbrul la byon no/ /mtshan tshe ring rdo rjer gsol/ dgung lo brgyad pa shing pho bya lor snar thang zur khang gi slob dpon bsod nams rdo rje'i drung du rab
tu byung / mtshan bsod nams rgya mtshor gsol/ thog ma 'bri klog nas bya ba chos spyod kyi skor rnams

thugs su chud par mdzad/ de nas thub bstan gser mdog can du byon nas/ bsdus pa brtsi ba nas brtsams te byams chos sogs la sbyongs/ bya rgod phung po'i chos ra sogs su rigs
par smra ba rnams las mchog tu gleng yang / gnam skyon lta bu'i bsnyung gzhi cig byung nas dpal 'byor gling du byon/ skabs rje ngag dbang chos grags dang mjal/ tshe dbang
lcags sdong ma thob/ sngags phyogs la slob gnyer gyis phan sleb che bar 'ong gsungs/ sngar gyi bsnyung gzhi de longs nas mo rtsis byas pas/ gnam skyon min/ chos skyong rjes
su 'brang ba yin ngor du bskang bshags sogs byas na phan zer/ de'i gnas tshul zur chen la zhus pas/ sngar gyi bslab sbyangs 'phro bskyangs dgos gsungs nas/ ngor du phebs
pa'i dgongs pa ma gnang par/ sngar gyi slob gnyer gyi 'phro mthar phyin mdzad/ yang snyun thu ru song mo rtsis pas sngar ltar yin pas ngor du phyin na skyon med zer nas/
yab yum gyis yo byad mang po dang bcas ngor du byon zur chen slob dpon rdor dpal pa la gtad de e waM pa'i chos lugs rnams bslab sbyangs mthar phyin par mdzad la/ de'i
tshe mkhas grub dpal ldan don grub sku mtshams dam par mdzad kyang / rje 'di la mjal kha byung nas/ bsnyung gzhi la phan pa dang / shes rab che ba'i thabs dgos zhus/ phyag
zan ljags sngags gnang ba zhig dang / 'jigs byed bla ma brgyud pa'i bka' bsgo zhig /'jam dbyangs dmar ser gyi sgrub thabs rjes gnang las tshogs dang bcas pa gnang / nad
gzhis skyon mi 'ong / shes rab 'phel ba la the tshom med/ bstan pa la phan pa zhig 'ong srid gsungs so/ /dgung lo bcu gsum pa la rje nam mkha' sangs rgyas la dge tshul
nos/ nyer lnga pa lcags sbrul la rje nam mkha' sangs rgyas bas mkhan po/ shar chen shes rab 'byung gnas kyis las slob/ zhabs drung rgyal rtse ba ngag dbang bsod nams rgyal
mtshan gyis gsang ston/

chos rje dam chos bkra shis pas grib tshod/ thar rtse nas nam mkha' rin chen pa rnams kyi dbus su bsnyen par rdzogs/ bla ma la bsten nas chos gsan tshul ni/ mkhan slob gsang
gsum dang / gzhan yang rgyal dbang mchog gi sprul sku ngag dbang blo bzang rgya mtsho/ dpal sa skya pa ngag dbang kun dga' bsod nams/ de'i sras ngag dbang bsod nams dbang
phyug /gser mdog mkhan chen shAkya bkra shis sogs bla ma bcu gsum tsam bsten nas gsan pa rgya mtsho'i pha rol du son par mdzad de rgyas par gsan yig tu blta'o/ /bde kye
la sogs pa'i lhag pa'i lha dang / chos srung nor lha rnams bsnyen sgrub mthar phyin mdzad pas/ bde mchog gi bsnyen pa'i dus Da ma ru'i sgra dang nye snying gi sngags gsal
bo thos pa dang / 'jam dkar gyi rgya sran la bsten pa'i bsnyen sgrub byed dus myu gu skyes pa dang lha sar yi ge drug ma gser gyi mdog can gzigs pa dang / chos skyong
rnams 'phrul mang du gzigs pa dang / mgon dkar gyi bsnyen pa lan mang du mdzad pas zas nor longs spyod kyi siddhi mang du byung zhing dgung lo so bzhi pa la sambu Ta'i slob
dpon mdzad pa nas bzung ste e waM chos gdan gyi zur 'chad mdzad nas chos kyi 'khor lo bskor/ mkhan por ma byon gong du sa pho khyi lo la lam 'bras tshar gcig gnang / de
nas rgyal dbang mchog gi bka' shog phebs nas/ lo de nyid kyi sa ga zla ba'i nyer gcig la e waM gyi mkhan por 'khod de/ dgung lo zhe gnyis bzhes tshe'o/ /de nas bzung lnga
bcu nga gcig pa me lug gi bar bstan pa 'dzin skyongs spel gsum mdzad/ lo de'i nag pa zla ba'i tshes drug gi snga dro nyi ma ri rtse la shar tsam sku gshegs/ tshes bdun
gyi nyi ma dros tsam la zhal mdangs 'gyur te thugs dam las grol ba'i rtags dbu g.yas phyogs su cung zad yo ba dang / shangs bug g.yon nas byang sems nar tsam 'dzag 'dug
gsungs/ de nas sa ga zla ba'i tshes bco

lnga la mkhan chen lhun grub dpal ldan pas kye rdor la brten pa'i sku gdung sreg sbyong gi cho ga phul/ phyag g.yog rnams kyis dgongs rdzogs kyi rim pa rje nyid kyis bzhengs
pa'i bka' 'gyur gyi 'phros rgyud 'bum dang / lam 'bras brgyud pa'i kha skong gi sman sku dus thang dang / dus ja'i rgyun 'dzugs pa sogs dgongs rdzogs yang dag bsgrubs so/
/rgyas par mkhan chen lhun grub dpal ldan gyis mdzad pa'i rnam thar du blta'o// //sgrub khang nas 'jam mgon dpal mchog rgyal mtshan ni/ gcan lung mkhas sngar mkhas grub
dpal ldan don grub kyi sku dbon du byon/ de yang yab chos skyong bkra shis/ yum a khrid zer zhes thos dgung rta sa phag la byon/ rigs sad pa'i yon tan dang ldan/ sku na
gzhon nu nas e waM du khu bo rigs dang dkyil 'khor thams cad kyi bdag po dpal ldan don grub kyi drung du bsnyen/ e waM ba'i 'don chos spyod/ gzhung lugs chen po rnams dang
bcas pa kun chub par mdzad/ 'dzam gling byang phyogs kyi skye dgu kun gyi gtsug rgyan dpal sa skya pa rtse gdong khri chen 'jam dbyangs kun dga' bsod nams kyis mkhan po/
mkhas grub dpal ldan don grub nyid kyis las slob sogs dge 'dun gyi dbus su bsnyen par rdzogs/ mkhan slob de dag dang / brang ti nam mkha' sangs rgyas/ shar chen shes rab
'byung gnas sogs la gsan pa rgya cher mdzad/ khrid rim dang lha bsnyen mang po mthar phyin/ mkhas grub nyid kyi gsung gis khyed rang chos mthun gyis tshe tshad kyang nga
rang tsam 'ong / phrin las kyang dga' mo 'ong gsungs thog tu phebs te sku tshe khu bo las lo gcig gis ring ba byung mdo khams su sde dger byon nas bstan 'gro'i don rgya
chen po yun rings mdzad/ de nas 'chi sa dbus gtsang du byed gsungs nas nan tan chen pos ngor du byon/ sngon gyi thugs bskyed legs smon mthus dgung lo re dgu pa lug lo'i
ston e waM khrir phebs/ gsung ngag tshar bzhi la

sogs pa'i bka' drin stsal/ sngar sde dge dang / 'di gnyis char mchod rten bzhengs pa'i phan yon mdo nas gsungs pa la dgongs nas gnang bar mngon/ de nas phag lor thar rtse nas
rje nam mkha' dpal bzang ngor gyi khri 'don mdzad/ rje rang sgrub khang du thugs dam mdzad de/ dgung lo don lnga ba/ glang lo hor zla bzhi pa'i nyer brgyad la sku gshegs/
sku gdung bzhu ba dngul gdung sogs dbon chen shAkya don grub kyis dgongs rdzogs legs par bsgrub bo/ /rje 'di'i rnam thar kho bos logs su bris par blta'o// //dpal e waM
chos ldan gyi gdan sa pa se chen gan gyi brgyud pa/ 'jam dbyangs nam mkha' dpal bzang ni/ 'u yug gi phu'i 'brog gseb tu/ yab khor tsha da ra dang / yum khor mo nor 'dzom
gyi sras su/ dgung rta lcags phag lor 'khrungs sku mched gsum yod pa'i 'bring po yin/ chung ngu nas rtse gdong du byon/ de'i dus mtshan karma zhu/ de nas e waM thar rtser
khu bo chos rjes blangs nas brang ti nam mkha' sangs rgyas las rab tu byung zhing bsnyen par rdzogs/ nga'i khu bo brang ti paN chen nam mkha' dpal bzang gi mtshan de khyod
la 'dogs/ ma 'ongs pa na nged kyi gdan sa 'ong gsung pa'i lung bstan mdzad/ lugs gnyis kyi sgo nas thugs sras mchog tu mdzad/ rje 'di las dam pa'i chos dpag tu med pa
gsan/ gzhan yang shar chen khu dbon/ rin po che dpal ldan don grub khu dbon sogs bla ma mang po la chos kyi gsan pa rgya cher mdzad/ thar rtse'i dkar me dus ja'i thebs
su khams kyi chu 'bum ngos su 'bul sdud la yang byon/ de nas ngor du byon te brang ti pa mkhan chen nam mkha' rin chen e waM gyi gdan sa la 'khod rje 'dis thar rtse'i gdan
sa pa mdzad/ de nas phyis rje 'dis dgung lo re gcig pa phag lor e waM gyi gdan sar 'khod/ re gnyis pa byi lo'i hor zla bzhi pa'i tshes bcu dgu'i srod la thar rtse'i gzims
khang

du gshegs pa yin/ sku gdung zhugs 'bul shar chen ye shes bzang pos mdzad/ dgongs rdzogs dus ja sogs kyi rgyun da lta yang bzang po yod pa 'di'o/ /bla ma bsten pa'i ched du
brje thor bris pa'o// //mkhan chen lhun grub dpal ldan ni/ shar mi nyag gi yul 'dun pa zhes par rigs stag ra pa tshan bcu gnyis nang stag ma/ yab rdo rje thar/ yum rgya zag
ces pa'i sras su shing byir 'khrungs/ skyed tshal ba'i rab 'byams pa cig la tshe dbang zhus nas mtshan dkon mchog bkra shis su gsol/ chung ngu nas byis pa'i spyod pa mi
mnga'/ 'jig rten gyi spyod pa la nges 'byung dang skyo shas drag po mnga'/ bya byed thams cad bsnyel ba med/ sku chung ngu nas yi ge'i phyi mo nas brtsams te 'don chos
spyod/ mngon rtogs rgyan sogs gzhung chen du ma thugs su chud/ dgung lo nyer bzhi par e waM du rje shes rab 'byung gnas dang mjal/ sdom pa gsum bka' drin nos/ mtshan lhun
grub dpal ldan du gsol/ de ltar shar chen nyid dang / sa skya zhabs drung a mi lags yab sras/ mkhan chen bsod nams rgya mtsho sogs las gsan rgya rgya cher mdzad/ dgung lo
so bdun par ngor gyi dbu mdzad dang zur chen mdzad/ mkhan chen bsod nams rgya mtsho gshegs nas/ sku gdung bzhu ba dus ja'i thebs su mdo khams thang dkar dgon du 'bul sdud
la byon/ glang lo hor zla dgu pa'i tshes bdun la ngor gyi gdan sar 'khod/ stag lo'i bar phrin las bskyangs/ de nas e waM phan bde khang gsar du bshad sgrub la sku tshe
dril/ dgung lo don bzhi par me mo glang lo'i zla ba drug pa'i nyer bdun la sku gshegs so/ /rgyas par rje 'di'i rnam thar kho bos logs su bris par blta'o// //bdag shAkya'i
dge slong sangs rgyas phun tshogs ni/ sa mo glang gi lor mnga' ris smad kyi tre ba'i 'brog gseb tu pha gnam ru g.yung drung skyabs dang / ma 'a pham bu 'dren gyi bur skyes/
lo bcu gsum par sgrub

pa ba sangs lhun zhu bar dge bsnyen gyi sdom pa nos/ ming la sangs rgyas phun tshogs gnang / lo bcu drug par mkhas btsun dam pa kun dga' legs pa las rab tu byung chos mang
du thob/ gnyag ston phun tshogs rdo rjes gcod sogs gnang / nyer gcig par e waM du sleb/ 'jam mgon dpal mchog rgyal mtshan las sdom pa gsum gyi bka' drin nos/ gzhan yang snga
phyir dge ba'i bshes gnyen bcu phrag gnyis lhag tsam bsten/ thos pa gang 'grub byas glang lo nas stag lo'i bar khams dga' stod du 'bul sdud dang / sgrub pa spel mar byas/
stag lo zla ba bcu gcig pa'i nyer gnyis nas ngor gyi gdan sa'i khur len byas/ sbrul lo la shar chen sangs rgyas bstan 'dzin la gdan sa phul/ snga phyir lam 'bras tshar
bcu gcig song / de nas da lta yan bshad sgrub spel ma'i khul lags/ phyis 'byung brjod bral zhi ba'i dbyings su phaT/ bdag gis byas byung rnams bdag rang gis kyang cung
zad bris la/ khong slob ris tshos yi ge rgyas par spel gda' lags so// //bdag chen sangs rgyas bstan 'dzin ni/ rigs khyad par can bdag chen shar pa'i rigs/ yab zhabs drung
sri thar lags dang / yum dbon mo rgya rgan za padma lha legs kyi sras su lug lo bzhad chos su byon/ byams snying rje byang chub kyi sems dang ldan/ 'jig rten gyi spyod
pa mi mnga'/ khu bo bdag chen ye shes bzang po mkhan po dang kho bos las slob/ mus ba chos rje kun dga' rgya mtshos gsang ston mdzad pa dge 'dun grangs tshang pa las bsnyen
par rdzogs/ mkhan chen lhun grub dpal ldan dang / bdag cag gis chos bka' rnams phul/ sbrul lo dbyug zla'i tshes bcu la e waM chos khrir 'khod/ bya lo zla ba bcu gcig pa'i
tshes bco lnga la sku gshegs so// //mkhan chen shes bya bzang po ni/ shabs

stod rje lung rgya mtsho gling du yab u rgyan yum brang ti dbon rigs dpal 'dzom gyi sras su lcags glang lor 'khrungs/ sku na chung dus nas sku zhang mkhan chen shes rab rgya
mtshos thar rtser blangs/ mkhan chen lhun grub dpal ldan dang / slob dpon rje shes rab rgya mtsho sogs las bslab tshigs snga phyi rnams rim gyis nos/ ngor pa'i gzhung don
bzhi sogs bslab sbyangs mdzad/ nyer gsum pa phag lor mdo khams dga' stod du 'bul sdud la byon/ slar so lnga pa shing phag lor ngor gyi gdan sar 'khod/ gong du smos pa'i
mkhan po dang / bdag cag gis chos bka' rnams 'bul gang thub byas/ da lta phrin las bskyangs pa 'di nyid do/ /'dir smras pa/ bla ma brgyud pa dang ni rgyud don rig /ces
sogs dri med lung gis grub pa bzhin/ /legs par bsams nas kho bos tshul 'di sbyar/ /dge des bstan dang 'gro ba'i don 'grub shog /ces gsung ngag bla ma brgyud pa'i spyi'i lo
rgyus kyi kha bskang / e waM chos ldan gyi gdan rabs nor bu'i phreng mdzes zhes bya ba 'di yang / dge slong sangs rgyas phun tshogs kyis dpal e waM chos ldan gyi chos grwa
chen por sbyar ba'i yi ge pa ni rang gi chos kyi bur gyur pa mdo khams pa shes rab lhun grub kyis bgyis pa'o/ /ji srid mkha' la nyi zla'i bgrod pa ma chad kyi bar du/
de srid chos 'di'i phrin las kyis rgya mtsho'i gos can khyab par gyur cig/ //kha skong pod 'di'i mjug nas bzhes rgyur/

